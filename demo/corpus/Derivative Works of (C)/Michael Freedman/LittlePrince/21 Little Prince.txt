jan lawa lili  -  21.



tenpo ni la soweli loje li tawa.

ona li toki: 'toki!'

'toki.' jan lawa lili li ken ala lukin e ona.

'mi lon anpa pi kasi palisa.'

'sina seme? sina pona lukin mute.'

'mi soweli loje.'

'o tawa! o musi e mi. mi pilin ike mute.'

'mi ken ala musi e sina. mi soweli tomo ala.'

'a! ike.'

jan lawa lili li toki kin: 'soweli tomo li seme?'

'sina tawa tan ma ante. sina lukin e seme?'

'mi lukin e jan. soweli tomo li seme?'

'jan li jo e ilo moli li moli e soweli. ni li ike! taso, ona li jo e waso moku. ni li pona. sina lukin ala lukin e waso moku?'

'lukin ala. mi lukin e jan pona. soweli tomo li seme?'

'tenpo mute la jan li sona weka e soweli tomo. soweli tomo li pali e wan.'

'"pali e wan" anu seme?'

'"pali e wan". mi pilin e ni: sina jan lili taso li sama e jan lili ali tawa mi. sina pona ala tawa mi. mi pona ala kin tawa sina. mi soweli loje li sama e soweli loje ali tawa sina. taso, sina soweli tomo e mi la mi mute li jan pona la sina jan lili suli tawa mi la mi soweli loje suli tawa sina.'

'a! mi kama sona. mi sona e kasi loje sama ni. ona li soweli tomo e mi.'

'ken la ona li soweli tomo. mi lukin e ijo mute lon sike ma.'

'a! kasi ni li lon sike ante.'


ni li ijo sin tawa soweli. 'sina tawa ala tawa tan sike ante?'

'tawa.'

'a! sike ni li jo ala jo e jan pi moli soweli?'

'jo ala.'

'a, pona! sike ni li jo ala jo e waso moku?'

'jo ala.'

soweli li kon e kon ike: 'ali ala li suwi.'

soweli loje li toki kin: 'tenpo ali la mi pali e sama. mi tawa e waso mute. jan li tawa e mi. mi pilin lili tan ni. sina soweli tomo e mi la lon mi li suno! mi kute e kalama noka pi ante ali.

jan ante li kalama noka la mi tawa li anpa.
sina li kalama noka la mi tawa sewi li kalama musi.

o lukin e ma pi kasi pan ni! kasi pan li lili tawa mi. mi moku ala e ona. taso, linja lawa sina li jelo sama ona. sina soweli tomo e mi la ali li pona. mi lukin e kasi pan li pilin e linja lawa jelo sina. tenpo kama la kalama pi ma kasi pan li pona mute tawa mi...'

tenpo mute la soweli loje li toki ala li lukin e jan lawa lili.

soweli li toki: 'pona! o soweli tomo e mi!'

jan lawa lili li toki: 'ni li pona tawa mi. taso, mi li jo e tenpo lili. mi wile jo e jan pona li wile kama sona e mute.'

'sina ken sona taso e soweli tomo. tenpo ni la jan ali li jo ala e tenpo. ona li sona e ala. ona li kama jo e ali lon esun. esun pi jan pona li lon ala la jan li jo ala e jan pona. sina wile e jan pona la, o soweli tomo e mi!'

'mi pali e seme?'

'tenpo mute la o awen lon kasi laso jelo. mi lukin e ona kepeken poki oko. mi mute li toki ala. tenpo ijo la toki li ike. tenpo lili la o tawa lili e mi.'

tenpo lili la jan lili li kama.

soweli li toki: 'tenpo sama la o kama. tenpo pi tu tu la sina kama. tenpo pi tu wan la mi pilin pona. tenpo pi tu tu li kama la mi pilin pona mute. tenpo pi tu tu li mi pilin ike lili. mi olin la tenpo ijo la mi pilin ike tan ni! taso, mi mute li wile pali tenpo.'

''pali tenpo' li seme?'

'tenpo mute li jan li pali ala e pali tenpo. pali tenpo li ni: tenpo wan li sama ala e tenpo ante. mije pi moli soweli li jo e pali tenpo. tenpo pi suno tu tu la ona li musi kepeken meli. tenpo ni li pona mute tawa mi! mi wile tawa mute. tenpo ali la ona li musi la tenpo ali li sama la mi ken ala awen!'



jan lawa lili li soweli tomo e soweli loje. tenpo weka pi jan lawa lili li kama.

soweli li toki 'a! mi telo oko!'

'ni li tan sina. mi wile ala e ni: sina pilin ike. sina wile e ni: mi soweli tomo e sina!'

'mi sona.'

'tenpo ni la sina telo oko!'

'mi sona.'

'sina pona ala tan ni!'

'toki sina li ala. mi pona tan kasi pan.'

soweli li toki kin: 'o lukin tu e kasi loje! tenpo ni la sina sona. kasi sina li wan lon ali. o tawa li toki e ni tawa mi: ''mi tawa''. mi toki e ijo suli tawa sina.'

jan lawa lili li tawa e kasi loje mute li toki: 'sina sama ala e kasi mi. jan ala li soweli tomo e sina; sina soweli tomo e jan ala! sina li sama e soweli loje pi tenpo weka! ona li sama e soweli loje ali. tenpo ni la ona li jan pona mi la ona li wan lon ali!'

kasi loje li pilin ike.

jan lawa lili li toki: 'sina li pona lukin li suli ala. jan ken ala moli tan sina. mi sona e ni: jan ante li pilin e ni: sina li sama e kasi mi. taso, sina mute li lili; ona li suli. mi telo e ona taso li poki e ona taso li moli e pipi tan ona taso. (mi mute moli ala e pipi tu la ona li ante e pipi pona.) toki ona en toki suli ona en toki ike ona en toki ala ona li suli tawa mi. ni li tan ni: ona li kasi mi.'

jan lawa lili li tawa e soweli loje. 'mi tawa.'

'tawa pona. tenpo ni la mi toki e ijo suli. sina ken lukin e lon kepeken pilin taso. oko li ken ala lukin e ali suli.'

'oko li ken ala lukin e ali suli.' jan lawa lili li toki tu tan ni: ona li wile sona awen.

'ni li suli: tenpo mute la sina pali mute e kasi sina.'

'ni li suli: tenpo mute...'

'jan ante li sona weka e ni. o sona weka ala! sina soweli tomo e ijo. tenpo ali la sina wile poki e sijelo ona. sina wile poki e kasi sina.'

'mi wile poki e kasi mi...'
