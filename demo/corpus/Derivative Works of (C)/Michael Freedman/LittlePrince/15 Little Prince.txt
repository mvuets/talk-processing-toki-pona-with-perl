jan lawa lili  -  15.



sike pi nanpa tu tu tu li suli. sike ni li jo e jan pi sona ma. ona li lon supa li sitelen e lipu mute.

ona li lukin e jan lawa lili li toki: 'a! jan-tawa li kama!'. jan lawa lili li pilin e supa kepeken monsi ona. ona li pilin wawa ala tan tawa ona!

jan pi sona ma li toki: 'sina tawa tan seme?'

'lipu suli ni li seme? sina pali e seme?'

'mi jan pi sona ma.'

'jan pi sona ma li seme?'

'jan ni li sona mute li sona e telo suli e telo linja e ma tomo e ma nena e ma pi telo ala.'

'a! ni li sona pona!' jan lawa lili li lukin e sike ni. sike ali li lili; sike ni li suli. 'sike sina li pona. ona li jo ala jo e telo suli?'

'mi sona ala.'

jan lawa lili li pilin ike. 'a! ona li jo ala jo e ma nena?'

'mi sona ala.'

'ona li jo ala jo e ma tomo e telo linja e ma pi telo ala?'

'mi sona ala kin.'

'sina jan pi sona ma, anu seme?'

'lon. taso, mi jan-tawa ala. mi wile mute e jan-tawa. pali mi li sama ala e ni: mi tawa e ma li lukin e ona li nanpa e ona. jan pi sona ma li suli. ona li awen li jo e toki tan jan-tawa. jan pi sona ma li toki e jan-tawa li sitelen e toki ona. toki ona li pona la ona li lukin e pona pi jan-tawa.'

'sina lukin e pona ona tan seme?'

'mi sitelen e toki pi jan-tawa ike la sona ma li pakala. jan pi telo nasa li pakala kin e ona.'

'ni li tan seme?'

'jan pi telo nasa li lukin tu! ma li jo e nena wan la jan pi sona ma li sitelen e nena tu, tan ni.'

'mi sona e jan. jan ni li jan-tawa la ona li jan-tawa ike.'

'lon. mi pilin e ni: jan-tawa li toki e pona. mi jo e ijo sona tan ma sin.'

'sina pana e jan tu tawa ma ni?'

'pana ala. ni li ike. mi toki e ni tawa jan-tawa: sina jo ala jo e ijo tan-ma-ni e kiwen?'

tenpo ni la jan pi sona ma li wawa mute. 'a! sina tawa tan sike ante! sina jan-tawa. o toki e sike sina tawa mi!'

ona li pilin e ilo sitelen lili. (jan-tawa li toki wan la jan pi sona ma li kepeken ilo sitelen lili. jan-tawa li toki tu la jan pi sona ma li kepeken ilo sitelen suli.)

'o toki!'

'sike mi li pona ala. ali li lili. mi jo e nena seli tu tu wan. nena seli tu li seli. nena seli wan li moli. ken la ona li seli.'

'ken la ona li seli.'

'mi li jo sin e kasi loje.'

'jan pi sona ma li nanpa ala e kasi.'

'ni li tan seme? ali li ike lukin; kasi loje li pona lukin!'

'kasi li ijo pi tenpo lili.'

'ijo pi tenpo lili li seme?'

'lipu ali li lili. lipu pi sona ma li suli. tenpo ali la ona li lon. nena ma li tawa ala. telo suli li lili kama ala. mi sitelen e ijo la ijo li ijo pi tenpo ali.'

'nena seli moli li ken seli! ijo pi tenpo lili li seme?'

'ni li lili tawa jan pi sona ma: nena seli li seli li moli. nena li lon. ni li ante ala.'

'ijo pi tenpo lili li seme?' jan lawa lili li wile sona e ijo la ona li toki!

'ijo pi tenpo lili li ni: tenpo kama la ona li moli.'

'tenpo kama la kasi loje mi li moli ala moli?!'

'moli.'

'kasi mi li ijo pi tenpo lili. ona li jo taso e luka wawa pi nanpa tu tu! mi weka e ona! ona li wan!'

tenpo open la ona li pilin ike. tenpo lili la ona li pona.

'sina pilin e ni: mi wile tawa e sike sewi seme?'

'o tawa e sike sewi ma. jan li toki e ni: ona li pona.'

jan lawa lili li weka li pilin e kasi loje ona.