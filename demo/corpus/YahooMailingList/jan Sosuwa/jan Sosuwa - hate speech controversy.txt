pilin mi li ante.

jan li toki e ike tawa kulupu ante la, ni li ike.  taso jan Sonja li
sitelen e 'toki sona' ni: 'meli li nasa e mije' en 'palisa li lawa e
mije.'  toki pi nanpa wan li ike tawa meli.  toki pi nanpa tu li ike
tawa mije.  mi sona e ni: toki ni li ike lili. 'toki sewi pi jan
walo' li ike mute.  taso ni li lon tan seme: jan li toki e ike tawa
kulupu jan ante la, ni li pona, taso jan li toki e ike tawa meli anu
mije la, ni li pona?

jan Sonja li wile ala e toki ike, ona li ken weka e toki sona tu ni.
mi sona e ni: jan Sonja li meli.  taso 'meli li nasa e mije' li ike.
mi mije en jan pona meli mi li mute.  meli ni li nasa ala e mi.

mi pilin e ni: jan li ken ala toki ale kepeken toki-pona la, ni li
ike.  'toki sewi pi jan walo' li ike mute tawa mi.  taso seme li
kama?  ijo li ike tawa jan mute la, jan li ken ala toki e ijo ni?

a, mi sona!  nanpa suli li ike tawa jan mute pi toki-pona.  tan ni,
jan li ken ala toki e nanpa suli!

taso jan li ken toki e ni: 'meli li nasa e mije.'

mi pilin e ni: toki-pona li pona, taso ni li nasa.

jan Sosuwa.



mi pilin e ni: ijo pi meli en mije li sama nimi pi jan Sonja.
mi sona ala e ni: nimi ni li ike ala ike. taso mi pilin e ni:
nimi ni li jaki ala.
'toki sewi pi jan walo' li jaki. ona li toki e ijo pi lon ala.

jan Jo.



jan Jo o!

mi ale sona e ni: "toki sewi pi jan walo" li jaki.  taso lon ma
Mewika la, jan mute li pilin e ni: jan lawa li ken ala utala e ken
toki.  (mi jan Mewika.)

ma tomo Sokoki "Skokie, Illinois" li jo e jan Juta mute.  tenpo pi
utala suli pi nanpa tu la, jan Juta ni li kama tan ma Tosi.  tenpo
pini la, ona li lon tomo moli.  tan ni, jan Nasi li toki li tawa lon
ma tomo Sokoki la, sina ken sona e pilin pi jan Juta ni.  toki pi jan
Nasi ni li jaki, taso jan lawa li utala e ni la, tenpo kama la, jan
li ken ala toki e pilin pi jan mute lili.  ni li ike tawa mi: jan
Nasi li ken toki e ijo jaki.  taso ni li ike mute tawa mi: jan li ken
ala toki e pilin pi jan mute lili.

jan Mewika mute li pilin ala e ni: jan li kama tan soweli jan.  ona
li pilin e ni: jan sewi li pali e jan.  jan Nasi li ken ala toki e
ijo jaki la, jan lawa li utala e kulupu lili ante.  ni li kama ala
kama: jan li ken ala toki e ni: jan li kama tan soweli jan?

jan Sosuwa.






jan Sosuwa o!

mi sitelen taso e ni: ona li toki e ijo pi lon ala la, toki ni li jaki.
mi sitelen ala e tan. taso mi pilin e ni: ona li toki e ijo pi lon ala
tawa jan la, jan ni li ken ala pana e toki ante tawa ona.
jan li ken ala toki e ni: ijo pi lon ala li pakala ala pakala.
jan li ken toki e ni taso: ijo lon li pakala ala pakala.
tan ni la toki ni li jaki.

mi sona e ni: jan lawa li ken ala utala e ken toki lon ma Mewika.
ma Nijon li sama ma Mewika lon ijo ni. (mi jan Nijon.)
taso ken toki li ken pi jan ali. jan li pana e toki jaki la, jan ante mute
li ken toki e ni: toki ni li jaki. tan ni la toki jaki li weka. kulupu li
kama pona. mi pilin e ni: toki pi jan Sonja lon #3610 li toki sama ni.

tan pi jan kama li ijo ante. mi sona e ni: jan ali li kama tan soweli jan.
taso mi sona kin e ni: jan sewi li pali e jan ali lon nasin sewi Kolisu.
toki ni tu li toki tawa jan ali. jan ante li lon ala.
taso "jan ali" ni li ante la, toki ni tu li ken kama toki jaki tawa jan ante.

mi sona ala e ijo pi ma tomo Sokoki. taso mi sona mute e ijo pi tomo moli.
jan Juta li lili lon ma Nijon. taso tenpo ali la jan Juta li pona tawa
jan Nijon. kulupu Tawito "[Taito]" li kama tan jan Juta, jan Mikale Kokan
"[Michael Kogan]". nimi Taito lon toki Nijon li 'jan Juta lon poka suno kama'.
tenpo pi utala suli pi nanpa tu la, jan Juta lon ma Lijatuwa en ma Posuka
li tawa ma tomo Kope "[Kobe, Hyogo]" lon ma Nijon. jan Nasi li toki e ni:
o moli e ona. taso jan lawa pi ma Nijon li toki e ni: 'ni li ijo pi insa
ma Nijon. o toki ala e ni.' tenpo pini ni la, jan Juta li tawa ma tomo
Sanka "[Shanghai, China under Japanese rule]". tan ni la jan Nasi li ken ala
toki e ni sin.

mi sona e ni: tenpo pi utala suli pi nanpa tu la, jan Nijon kin li pali e
pakala tawa jan mute. tenpo mute la jan Sonko en jan Anku li toki e ijo ni.
mi tawa ma tomo pi jan Anku (lon ma Nijon) la, mi kama sona e pilin pi jan
Anku. tan ni la mi kama sona e toki Anku li kama sona e ijo mute. mi pilin e
ni: sona pi jan ante li pona tawa jan ante taso ala li pona tawa jan ni kin.


jan Jo.





jan Jo o!

mi sona ala e ijo lon ma Nijon, taso lon ma Mewika la, kulupu mute li
wile utala e ken toki pi kulupu ante.  mi toki pi jan Kolisu tan ni:
jan Kolisu mute lili li wile e ni: jan ala li ken toki e ni: jan li
kama tan soweli jan.  jan ante mute lili li wile e ni: jan Kolisu li
ken ala toki pi nasin Kolisu.  utala toki li mute.  tan ni, jan mute
li wile ala e ni: jan lawa li utala e ken toki.

ijo pi jan Juta lon ma Nijon li "[interesting]". (mi sona ala toki e ni
kepeken toki-pona).

jan Sosuwa.