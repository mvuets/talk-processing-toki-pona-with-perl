tenpo sike 2009.
tenpo suno "December 31, 2009".

tenpo pimeja ni la kulupu mama mi li tawa ma tomo Pasen.
mi mute li lon kama kulupu pi tenpo pimeja pi nanpa wan.
mi mute li tawa kepeken tomo-tawa pi ma anpa.
mi mute li lukin e musi pi telo kiwen.
mi mute li lukin e kule wawa lon sewi.
jan utala pona li lukin e jan ike.
jan utala pona li jo e ilo moli suli.
lete lili li lon.
jan mute li tawa ma tomo.

tenpo suno "December 25, 2009".

tenpo pimeja la jan pi lawa soweli li lon ma kasi. ona li lukin e soweli ona.
jan sewi lili li kama. jan pi lawa soweli li pilin ike.
jan sewi lili li toki ni: o pilin ike ala.
jan sewi lili li toki e nimi pona.
tenpo ni la jan lili Kolisu li kama lon ma tomo pi jan Tawita.
jan lili Kolisu li lon poki pi moku soweli.
jan sewi lili li pana e kalama musi mute lon kon sewi.
jan pi lawa soweli li tawa ma tomo Petelen.
jan pi lawa soweli li kama lukin e jan lili Kolisu lon poki pi moku soweli.
jan pi lawa soweli li kama sona e nimi toki pi jan lili Kolisu.

tenpo suno "December 14, 2009".

tenpo suno pini la mi mute li pana mani tawa kasi Kolisu.
kasi li pana e kon pona tawa tomo mi.
mi mute li lon kasi e ilo suno.
mi mute li lon kasi e ijo musi pona.
mi pana e telo tawa kasi.
kasi li pona lukin. 

tenpo suno "December 12, 2009".

tenpo esun pini la mi tawa ma tomo Okajoma.
ni li tawa pali mi.
mi tawa kepeken tomo-tawa-kon.
lete li lon. telo kiwn li lon nasin.
jan mute li lon tomo toki.
mi mute li toki ni: seme nasin la ilo li pali.
mi lon ma tomo la mi tawa lukin e jan pona mi.
tenpo suli la mi lukin ala jan pona mi.

tenpo suno "November 29, 2009".

tomo-tawa-telo li pona tawa mi. mi jo e tomo-tawa-telo "Canoe".
tenpo suno ni la meli lili mi en mi li tawa kepeken tomo-tawa-telo mi.
mi mute li tawa e ona kepeken palisa pi kasi lipu.
pini pi tomo-tawa-telo mi li sama.
telo li weka ala tan tomo mi.
mi mute li lukin e waso walo tu.
seli li lon. kon li lili.

mi wile pali e tomo-tawa-telo kon.
mi pali e ona kepeken kasi en len.
len en ko wawa li pali e tomo-tawa-telo wawa.
tenpo kama la mi pali e ona poka tomo mi.
tenpo sike tu la mi pini e tomo-tawa-telo mi.
tawa kepeken wawa kon li pona tawa mi.
tomo-tawa-telo li ken poki e jan tu wan.
mi tawa e ona kepeken tomo-tawa mi.
mi wile tawa lon telo poka ma tomo Pasen.

tenpo suno "November 26, 2009".

tenpo suno ni li lon tenpo pi pana pona lon ma Mewika. 
kulupu mama mi li kama tawa tomo mi. mi mute li pana e pona tawa jan sewi tawa kulupu mama mi en moku en ijo mi. mi mute li moku e waso suli wan. mi telo e waso li seli e ona. 
waso wan li moku pona. mi mute li moku e waso mute.

tenpo suno "November 24, 2009".

tenpo suno ni la kon telo li anpa. mi open e ilo suno pi tomo-tawa mi. lete lili li lon. tenpo suno sin ni la mi moku e kili tawa moku. mi tawa esun. mi pana e mani tawa kili. 
mi lon tomo pali mi. lete li lon insa tomo pali. mi len e len sinpin. mi wile tawa tomo mani. 
mi moku e pan sike pi kili loje. mi kama jo e mani mi. 
tenpo lili la mi wile tawa tomo mi. meli lili mi li wan lon tomo mi. meli olin mi li pali.
tenpo pimeja ni la mi pali e pali musi. mi li sewi e ijo wawa. mi pali mute.

tenpo suno "November 20, 2009".

toki-pona li pona tawa mi. 
mi ken toki e ijo mute kepeken nimi pi nanpa lili. 
jan pi ma ante li kama suno e toki-pona la jan ali li ken toki tawa jan sama. 
ijo mute pi nasin toki-pona li pona tawa mi. 
ijo pona li pona. toki-pona li pona.
taso ijo lili pi nasin toki-pona li pona ala tawa mi. 
nanpa suli li pona tawa mi. 
toki-pona li wile jo e nimi nanpa suli. tenpo suno la jan li wile kepeken e nanpa suli. 
mi pilin e ni: ilo li jo e wan mute la ilo li pona kin. 
ilo ike li pona kin.

tenpo suno "November 17, 2009".

tomo-tawa laso mi li lon tomo pi pona pi tomo-tawa sin.
tenpo suno ni la mi lon tomo pali. len sinpin mi li lon poka lupa. tenpo suno ni la mi len e len sinpin suli. lete li lon.
tenpo suno ni la pali li pona ala. pali li nasa. 
jan li pona e sewi pi tomo pali. jan li kalama mute. pilin mi li pona ala. lawa mi li pakala.
toki pi ilo sona li pona tawa mi. toki "Smalltalk" li pona tawa mi. mi jo e toki awen sona pi toki "Smalltalk". mi jo e tenpo lili tawa kama sona. mi wile e tenpo mute tawa kama sona. 
tenpo pimeja la mi pali e pali musi. mi li sewi e ijo wawa.
tenpo pimeja ni la mi mute li lukin e sitelen-tawa pi nimi "Prisoner". sitelen-tawa li nasa.
mi jo e kasi kule lon insa pi tomo mi. kule kasi li loje.

tenpo suno "November 8, 2009"

tenpo suno ni li tenpo suno ante.
tenpo sike pini luka luka la mama mije mi li moli.
mi pilin ike kin. tenpo sin la mi wile lukin e mama mije mi.
mi pilin e ni: tenpo li tawa mute.
mi toki tawa jan sama meli mi.
mi mute li toki e ijo pi tenpo pi pilin pona pi poka mama mije.

tenpo suno "November 6, 2009".

sijelo pi meli lili mi li pona ala.
ken la ona li kama jo e sijelo ike pi soweli moku jaki.
meli lili mi li lon tomo sona la meli lili li pilin seli.
lawa pi meli lili li pilin ike.
meli olin mi li kama jo e meli lili tan tomo sona.
meli lili mi li lape lon supa lape.
meli lili li moku e telo mute.
meli lili li moku e telo kiwen lete suwi.
meli lili li moku e moku sike lili pi pona lawa.
tenpo lili kama la meli lili li tawa ala tomo sona.
jan lili mute li jo e sijelo pona ala.


tenpo suno "November 5, 2009".

tenpo suno pini la tomo-tawa loje mi li kalama.
noka mi li tawa anpa e ijo lawa wawa la ona li kalama.
noka mi li tawa sewi e ijo lawa wawa la kalama li pini.
mi lawa e tomo-tawa mi tawa esun pona pi tomo-tawa.
tomo-tawa mi li awen lon esun.
tenpo suno la jan pi sona pona pi tomo-tawa li toki tawa mi.
jan li toki e ni: jan li pona e tomo-tawa mi la mi pana e mani mute tawa jan.
ken la mi weka e tomo-tawa lon ma pi ijo jaki.
mi jo e tomo-tawa tu kin.

tenpo suno "November 4, 2009".

meli lili mi li kama sona e sona 'Piloloki'.
tenpo suno la jan sona li lukin e sona pi meli lili mi.
tenpo pimeja pini la meli lili li kama sona poka mi.
mi mute li kama sona e ni:  kasi li pali e wawa kepeken suno kepeken nasin seme.
mi mute li kama sona e ni: sike lili li ante e suwi tawa wawa kepeken nasin seme.

tenpo suno "November 1, 2009".

tenpo mute la mije li sike e suno. 
mije li moli la mije li wile jo e mani ona. mije li tawa tomo mani. mije li jo e mani ona. mije li lon insa poki len tu e mani. mije li lon sewi pi tomo ona e poki. 
mije li pilin ni: tenpo pi moli mi la mi jo e poki mani lon sewi pona. 
tenpo lili la mije li kama moli lon tomo ona. 
meli ona li lukin e poki mani lon sewi tomo. 
meli ona li pilin e ni: tenpo pini la mije li wile lon anpa tomo e poki mani.
mije li pilin e ni: mi tawa sewi pona. taso mije li tawa anpa ike.

tenpo suno "October 31, 2009".

mi pana e mani tawa kasi suli. kasi suli li tawa poki seli mi. tenpo lete la mi pali e seli lon poki seli.

tenpo suno "October 30, 2009".

tenpo suno la mi pana e sona "Aikido". tenpo pimeja ni la mi tawa kulupu musi pi jan pona mi.  mi len e len pi jan kasi. mi moku e poki wan pi telo nasa. mi lawa e tomo-tawa mi lon tomo mi. wawa tawa tomo-tawa li mani mute. tenpo suno kama la mi wile kama jo e mije lili mi lon tomo sona.

tenpo suno "October 28, 2009".

tenpo kama lili la tenpo pimeja Alowen li lon. jan lili li len e len musi. jan lili li pana e ijo musi selo sinpin ona. jan suli li lukin e ona lili. jan ni li pilin ike. jan lili li kalama lon lupa tomo. jan lili li kama jo e suwi. jan suli pi ali ala li len e len musi kin. jan ali li moku e suwi. jan suli li wile e kon pona. jan lili li pali e sinpin kepeken kili jelo loje. jan li pana lon insa kili jelo loje e ilo suno.


tenpo suno "October 15, 2009".

tenpo suno pini la kulupu mama mi li kama jo e tomo-tawa ante. tomo-tawa li sin ala. tenpo pini la jan wan taso li jo e ona. tomo-tawa li jo e wawa pi sike tu tu. tenpo pi telo kiwen lete la ona li lawa pona. nimi 'Jipi' li nimi pi tomo-tawa. ona li pimeja. tenpo mute la mi awen lon linja. mi wile e lipu sin pi jo tomo-tawa e ijo nanpa. meli mi li pana e sona pi tawa musi lon tenpo lete. tenpo lete en tenpo pi telo kiwen la meli mi li ken tawa kepeken tomo-tawa ni.

tenpo suno "October 9, 2009".

mi jo e soweli lili lon tomo anpa pi tomo mi. mi lukin e ko jaki tan soweli lili. mi weka e ko jaki. soweli lili li jo e pipi lili ike. pipi lili ike li ken pakala e sijelo jan. mi kama jo e moku ike. moku ike li moli e soweli lili.  soweli lili li tawa tomo mi seme?  mi lukin lupa lili. mi wile moli e soweli lili. tan ni la mi ike ala ike?

tenpo suno "October 7, 2009".

tenpo suno li kama lili. lete lili li lon. kasi mi li kama moli. ma kasi mi li pini tawa tenpo sike ni. mi pilin ike. mi weka e kasi moli. mi weka e kasi ike. mi tawa e ona tawa nena pi ma pona. mi pana e ma pona lon ma kasi mi. tenpo pini lili la ma kasi mi li pali e kili Tomato e kili "Kawoti" e kili Pin. tenpo sike pini la mi pana e kasi lili pi kule loje pi tu tu. tenpo ni la kasi li suli sama mi.

tenpo suno "October 6, 2009".

tenpo pini lili la, kulupu mama mi li tawa ma tomo ("Colorado Springs") kepeken tomo-tawa-kon. meli lili mi li tawa lon telo lete kiwen kepeken ilo tu. meli lili mi li utala poka meli lili ante.  utala musi pi ma lili pi ma Mewika li nimi e utala musi. meli lili mi li pali pona. meli lili mi li kama jo e ijo pi kiwen jelo. meli lili mi li kama jo e pona nanpa wan. mi mute li tawa tomo sona pi tomo-tawa-kon pi ma Mewika. mi mute li tawa tomo sona pi utala musi pi ma Mewika. ma tomo ni li lon nena sewi. mi mute li tawa pona ala e kon. mi mute li moku e telo mute. mi mute li kepeken e tomo-tawa kepeken mani.

tenpo suno "October 2, 2009".

tenpo suno pini la tomo-tawa pi meli mi li pakala. tomo-tawa ante li utala e tomo-tawa pi meli mi. jan ala li pakala. tomo-tawa pi meli mi li tawa lon sewi sinpin kiwen. meli mi li lawa pona e tomo-tawa. jan ante li lawa ike e tomo-tawa. tomo-tawa pi wawa mute li kama. ona li weka e tomo-tawa mi. lupa tu pi tomo-tawa li pakala. jan pona li ken  pona e tomo-tawa.

tenpo suno "August 11, 2009".

tenpo pini lili la mama mije pi meli mi li kama moli. nimi ona li jan Wapa. ijo insa ona pi tawa telo loje li pini. tomo-tawa li tawa e jan Wapa tawa tomo pi pona sijelo. jan pi sona sijelo li wile open e ijo pi tawa telo loje. taso ijo ona li open ala. kulupu mama mi li tawa tomo pi pona sijelo. jan pi sona sijelo li toki e nimi ike tawa mi mute. ona li toki e ni: jan Wapa li moli. mi mute li pilin ike. mi mute li pana e telo oko. tenpo lili la mi mute li awen lon poka sijelo pi jan Wapa. meli pi jan Wapa li weka e sike wan tan luka pi jan Wapa. mi toki tawa jan lili tu mi.  ona li pana e telo oko. mi sike e ona.

mi mute li pali e sona tawa lukin sijelo. meli pi jan Wapa li wile e poki sijelo. jan li telo e sijelo. jan li pana e sijelo lon insa poki sijelo. kulupu mama mute en jan pona mute li kama tawa lukin sijelo. ona mute li pana e kasi kule mute. ona mute li pilin ike. jan li open ala e poki sijelo. mi mute li pana e oko telo.

kulupu mama en jan pona li kama kulupu lon tomo sewi. jan luka en mi li tawa tomo sewi e poki sijelo. mi mute li kute e kalama musi pona. jan sewi lili li toki e nimi pona sike jan Wapa. ona li toki ni: ona li moli ala. ala li moli lon kon sewi. jan mute li toki tawa jan sewi. tomo-tawa li tawa e poki sijelo tawa ma moli. kulupu mama li toki ni: tawa pona. o lape lon pona ali. jan li anpa e poki sijelo lon anpa ma. jan mute li tawa tomo mi. ona mute li moku e moku e telo nasa. jan li toki e nimi pi tenpo pini sike jan Wapa.

tenpo suno "July 15, 2009".
tenpo ni la jan li pilin ike lon ma Mewika. mani lili  li lon.  jan mute li jo ala e pali awen. ken la tan wan li ni: jan li jo ala e mani. jan mute li wile jo e tomo. kulupu lawa li toki ni: tomo mani li wile pana e mani tawa jan. jan li pana e mani tawa tomo. taso jan li ken ala pana e mani tawa tomo. tomo mani li kama jo e tomo jan. tomo mani li pini pana e mani. tomo mani ali ala li open . pona pi lipu esun li anpa. lawa esun li kama jo e mani mute. ni li pona ala tawa mi.

jan li ken ala  pana e mani tawa tomo-tawa. esun pi tomo-tawa li open ala. kulupu lawa li kama jo e tomo mani e esun pi tomo-tawa. ni li nasin ala pi ma Mewika.


tenpo suno "July 8, 2009".
tenpo mun pini la jan Michael Jackson li kama moli. ona li jan pi tawa musi pona li jan pi kalama musi pona. kama kulupu ona li lon ma tomo Lasansele. sijelo ona li insa e poki pi kiwen mani jelo. jan suli mute li toki. mije sama pi jan Michael li kalama musi. jan mute li pilin ike. jan lili tu wan pi jan Michael li pilin ike. jan pona pi jan Michael li len e len luka wan. jan utala pona li wile sona e ni: jan Michael li moli tan seme?

tenpo suno "July 7, 2009"."
sinpin anpa mi li suli. mi wile e ni: mi jo e sinpin anpa lili. mi moku e pan lili e kili mute. mi moku ala e suwi. mi moku e moku pona. mi pali e sijelo mi. mi sewi li anpa e ijo suli. ijo li jo e nimi Kettlebells. mi wile e ni: sijelo mi li kama wawa. pali musi sijelo ni li pona tawa mi. tenpo pini la mi ken pali musi sijelo tawa tenpo lili. tenpo ni la mi ken pali musi sijelo tawa tenpo suli. mi tawa noka kin lon nasin tawa tenpo suli.

tenpo suno "July 4, 2009".
tenpo suno ni la ma Mewika li sike suno sin. kulupu mama mi li lukin e ni: jan utala pona li tawa noka lon nasin. kulupu mama mi li kute e kalama musi pi jan mute "Boston Pops" kepeken sitelen-tawa. tomo-tawa-kon tu tu li tawa lon sewi ma tomo mi. tenpo pimeja ni la mi mute li lukin e ni: ijo pi seli kule li lon sewi kon. ijo li pali e kalama wawa.
tenpo pini la mi toki e ni: waso li pali e supa lape sike lon ma kasi mi. tenpo suno ni la sike pi mama waso li open.  waso lili tu tu li tawa noka lon ma kasi mi. ona mute li tawa ala lon kon. kule pi waso lili li sama ma. 

tenpo suno "July 2, 2009".
pali musi sijelo li pona tawa meli lili mi.
ona li tawa noka wawa lon nasin sike.
ona li tawa noka wawa kepeken tenpo mute. 
ona li kama sona e nasin pi tawa noka wawa pi kepeken tenpo lili.
jan pona pi meli lili mi li tawa noka wawa poka ona. meli lili mi li tawa tomo sona pi pali musi sijelo.
telo li kama tan sewi la meli lili mi li tawa noka wawa ala. nasin telo li ike.
tenpo mun pini la ona li pakala e noka anpa ona. tenpo ni la ona li pona.

tenpo suno "June 30, 2009".
tenpo suno pini la jan ike li weka ike e poki mani pi mije lili mi. mije lili mi li awen e poki mani ona lon insa pi tomo-tawa. tomo-tawa li pini ala. poki mani ona li jo ala e mani. mije lili mi li tawa tomo mani. ona li toki ni: o moli e lipu mani mi. mije lili mi li toki lon jan utala pona. ona li pana e sitelen toki tawa jan utala pona. mije lili mi li wile e ken tawa sin pi tomo-tawa.


tenpo suno "June 27, 2009".
tenpo suno ni la kulupu mi en mi li tawa ma tomo Lakipo. seli li lon ala. kon telo walo  li kama tan telo suli. mi mute li lukin e tomo-tawa-telo kala. mi mute li lukin e esun. meli lili mi li pana e mani tawa len sinpin. mi mute li tawa lon nasin pi anpa lawa pi selo soweli ("Bearskin Neck"). kon sin li pona tawa mi mute. 

tenpo suno "June 26, 2009".
ma kasi mi li suli. kasi mi li suli. mi wile weka e kasi ike.
waso li pali e supa lape sike lon ma kasi mi.
tenpo ali la waso li awen lon ni. mi kama poka ni la waso li kalama lon mi.


tenpo suno "June 22, 2009".
jan mute pi ma Ilan li toki wawa. ona li wile wan pona e lipu pi jan mute. ona li kulupu lon nasin pi ma tomo Telan. jan utala li utala e jan mute. jan luka luka luka li kama moli. jan mute li toki tawa jan ali kepeken ilo Tuwita en ilo Intene.

tenpo suno "June 21, 2009".
tenpo suno ni la ona li tenpo suno pi mama mije lon ma Mewika. mi kama jo e len sin e suwi. kulupu mama mi li kulupu lon ni. mi mute li moku e moku mute. mi mute li lukin e sitelen-tawa pi musi "Gopo".

tenpo suno "June 12, 2009".
tenpo suno ni la meli lili mi li pini e tomo sona. ona li pini e supa pi nanpa luka tu wan. ona li kama jo e lipu suli.

tenpo suno "June 11, 2009".
tenpo luka luka luka luka luka luka luka luka luka luka luka la mi sike e suno. mi mute li pali e musi pona. mi mute li moku e pan suwi e telo walo lete kiwen. mi kama jo e ilo sin pi sitelen-tawa.

tenpo suno "May 29, 2009".
telo li anpa mute lon ma tomo "Boston". tenpo suno pini la mi pana e kasi lili lon ma kasi mi. mi jo e kasi Tomato luka wan. tenpo suno kama la mi tu e kasi lili pi laso jelo kepeken ilo.

tenpo suno "May 22, 2009".
tenpo suno pini la mi pana e sona pi nasin "Aikido". mi pana e sona  tawa jan tu tu. seli li lon.  

tenpo suno "May 21, 2009".
pini pi tenpo suno ni la jan meli lili mi li tawa kepeken tomo-tawa-telo. 
ni li pali pi tomo sona ona. 
ni li lon ma tomo "Boston".
tenpo lili la mi lawa e jan meli mi tawa tomo sona.
mi sitelen e ona kepeken ilo sitelen mi.
tenpo luka luka tu tu la ona meli li sike e suno.