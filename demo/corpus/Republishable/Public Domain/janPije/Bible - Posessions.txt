jan ala li ken pali mute tawa jan lawa tu. jan pali li pilin e ni: 'jan lawa wan li pona. taso jan lawa ante li ike.' sina ken ala pali tawa jan sewi Jawe en tawa mani.

tan ni la o pilin ala ike tan wile moku anu wile len. sina wile lon la sina wile moku. taso moku li pali ala e lon pona. sijelo sina li wile e len. taso len li pali ala e sijelo pona.

o lukin e waso. ona li pana ala e kiwen kasi lili lon ma li kama ala jo e kili tan ma ni li awen ala e kili lon tomo suli. taso mama sina li pana e ijo pona tawa waso! waso li lili. sina suli mute. ni li lon anu seme? sina pilin ike tan wile sina la sina ken ala ken lon mute?

sina pilin ike tan wile len tan seme? o lukin e kasi kule. ona li pali ala e len. jan lawa Solomon li jo e mani mute e len mute. taso sina lukin e kasi kule ni la sina pilin e ni: len pi jan Solomon li pona lukin lili taso.

jan sewi Jawe li pali e len tawa kasi. tenpo lili la kasi li lon. jan li seli e ona. jan sewi Jawe li pali e len tawa kasi la ona li wile kin pali e len tawa sina. sina sona ala e pona pi jan sewi Jawe!

o pilin ala e ni: 'moku mi li kama tan seme? en telo mi? en len mi?' (jan pi nasin ante li pilin ike tan wile pi ijo ni.) mama sewi sina li sona e ni: sina wile e ijo ni.

taso o pilin mute e ma wawa pi jan sewi Jawe e wile pi jan sewi Jawe. ona li pana e ijo ante ni ali tawa sina.


o pilin ala ike tan ijo pi tenpo suno kama. o suli ala e ike pi tenpo suno ali.