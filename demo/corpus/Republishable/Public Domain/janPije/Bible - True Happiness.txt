jan Jesu li lukin e kulupu jan li tawa sewi nena. ona li anpa e monsi ona. jan nasin ona li tawa poka ona. jan Jesu li pana e sona tawa ona:

'jan mute li pilin e ni: 'kon mi li ike.' jan ni li pona. jan ni li jo e ma sewi wawa!

jan mute li wile mute e ijo weka. jan ni li pona. jan Jawe li pona e pilin pi jan ni!

jan mute li pilin e ni: 'mi anpa.' jan ni li pona. jan ni li jo e ma ali!

jan mute li wile pali e wile pi jan Jawe. jan ni li pona. jan Jawe li pona mute tawa jan ni.

jan mute li pilin lili e ike pi jan ante. jan ni li pona. jan Jawe li pilin lili e ike pi jan ni!

pilin pi jan mute li pona. jan ni li pona. jan ni li lukin e jan Jawe!

jan mute li kama e pona pi utala ala. jan ni li pona. ona li jan lili pi jan Jawe!

jan ike li pakala e jan nasin. taso jan nasin mute li pali kin e wile pi jan Jawe. jan ni li pona. jan ni li jo e ma sewi wawa!

sina jan nasin mi la jan ante li toki e ike tawa sina li pakala e sina li anpa e sina kepeken toki ike. sina pona. o pilin pona tan ni: sina ken jo e ijo pi pona mute lon ma sewi pona. tenpo pini la jan ante li pakala sama e jan toki pi jan Jawe.'