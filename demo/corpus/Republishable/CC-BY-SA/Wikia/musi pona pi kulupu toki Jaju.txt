tenpo pini lili la jan Sowelilili ("Agneau Belanyek") li sitelen e ni lon kulupu toki Jaju pi toki-pona:
ni li musi pona pona tawa mi. mi mute li pali e toki; jan ale li pana a nimi wan wan taso tawa toki ni. sine wile pana la, o sitelen e nimi pini o pana e nimi sina. o weka e sitelen ante ale. mi sin e musi:
Jan.
ni li pini la jan Jakopu ("Jim Henry") li sitelen e ni:
mi wile e ni: jan ali li pana ala e nimi wan taso. jan ali li pana e nimi tu anu nimi mute lili. taso jan li pana ala e kulupu nimi ale.
tenpo ni la jan wan li sitelen nanpa lili pi kulupu nimi.
nasin ni la mi mute li pali e toki linja. o pali e toki poka mi mute!
toki ni li lon anpa:

toki pi musi pona.


jan pona mi li nasa! ona li wile e ni: ona li tawa lon mun.
mama ona li pona tawa ma li toki e ni: 'sina wile tawa lon mun la, o kute! tenpo pi nanpa wan la, sina wile tawa ma tomo Olinejan li lukin e jan pona mi. jan pona mi li ken pana e pona tawa sina.'
mama ona li pona tawa ma tomo Olinejan tan ni: tenpo mute pini la, akesi suli li lon ma tomo Olinejan li moku e jan pi ma tomo. mama pi jan pona mi li utala e akesi suli li moli e ona. jan lawa pi ma tomo Olinejan li toki e ni tawa mama pi jan pona mi:
'pona a! sina moli e akesi suli ike! pali sina li pona mute tawa mi mute. o kute: mi mute li olin mute e sina. sina wile e ijo la, o kama tawa ma ni. o toki e wile sina. mi mute li wile pana e pona tawa sina.'
tan ni la, jan pona mi li tawa ma tomo Olinejan. ona li tawa jan lawa ona li toki e ni:
'jan lawa o, mi kama tawa ma tomo sina tan ma ante li jo e wile. tenpo pini mute la mama mi li moli e akesi suli li kama pana e pona tawa ma tomo ni! mama mi li pona tawa sina. sina ken pali e ale tan ni: sina lawa e ma tomo ni. mi jo e wile wan. mi wile tawa mun.'
tan toki pi jan pona mi la jan lawa li toki e ni tawa ona:
'mi ken ala pali e ali. taso mi jo e pilin: ken la, sijelo pi akesi moli li kepeken. o tawa lon ma pi moli akesi li lukin e akesi moli. o kama jo e ilo pi tawa kon pi akesi suli. o tawa kon kepeken ni. ken la, sina ken tawa mun kepeken ilo tawa ni.'