jan Kikamesi li utala e jan Kunpapa.
jan Kikamesi li jan lawa pi ma tomo Uluku. jan Enkitu li kama tan ma 

nena. jan Enkitu li jan pona tawa jan Kikamesi. ona li jan sama. ona li 

wawa mute.

wile wawa.
jan Enkitu li toki ala. ona li pilin ike li pana e telo oko. jan Kikamesi 

li lukin e ona li toki e ni: 'jan sama o, sina pilin ike tan seme?'. jan 

Enkitu li open e uta ona li toki e ni: 'luka mi li kama wawa ala. wawa mi 

li kama lili'. jan Kikamesi li toki tawa ona li toki e ni: 'o tawa! mi tu 

o tawa nena pi kasi suli. nena ni li weka tan ni. ona li lon tawa nasin 

pi anpa suno. kasi suli mute li lon ma ni. palisa pi kasi ni li sewi li 

kiwen. kasi suli sama li lon ala ma mi. taso jan Kuwawa li lon nena pi 

kasi suli. jan li kama tawa kasi suli ni li wile pakala e ona li wile 

kama jo e ona la jan Kuwawa li utala e ona li moli e ona. jan Kuwawa li 

ike li wawa mute. mi wile e ni: jan ike li lon ala ma. o tawa sewi nena! 

sina en mi li utala e ona, li anpa e ona, li moli e ona!'.

wile pi nimi suli.
jan Enkitu li toki e ni: 'jan sama o, jan sewi li wile e ni: jan Kuwawa 

li lon ma kasi ni. jan sewi An li wile e ni: jan Kuwawa li moli e jan. 

soweli li tawa lon ma kasi la jan Kuwawa li ken kute e kalama lili weka. 

jan seme li ken kama tawa ma kasi ni? kalama uta pi jan Kuwawa li sama 

kalama pi telo suli wawa. uta ona li sama seli. kon pi uta ona li sama 

moli. sina wile utala e jan ni tan seme? mi tu li wawa sama ala jan ni. 

mi ken ala anpa e ona'.

jan Kikamesi li toki tawa jan Enkitu li toki e ni: 'jan pona mi o, jan 

seme li ken tawa sewi kon sewi? jan sewi taso li moli ala. tenpo suno 

mute pi jan ma li kama pini. jan li moli. jan li pali e ijo. taso ijo ali 

ni li sama kon. tenpo ni la sina pilin ike tan ni: sina ken moli. wawa 

sina li lon seme? pona. mi lawa e sina. tenpo pi tawa mi li kama la sina 

toki e ni tawa mi: 'o tawa, o pilin ike ala!'. jan ike ni li anpa e mi li 

moli e mi la jan mute li toki e ni: 'jan Kikamesi li utala e jan wawa 

Kuwawa li kama anpa li kama moli'. tenpo kama la jan lili mi li toki e 

ni: 'jan Kikamesi li utala e jan wawa Kuwawa'. tenpo mute kama la jan li 

toki e ni: 'jan Kikamesi li utala e jan wawa Kuwawa lon nena pi kasi suli 

li kama moli lon utala ni'. nimi mi li kama suli'.

kulupu pi jan sona.
jan Kikamesi en jan Enkitu li tawa supa pi ma tomo. jan lawa Kikamesi li 

toki e ni: 'jan ali o kute! mi wile kama tawa jan wawa Kuwawa li moli e 

ona. jan li jo ala e mama li jo ala e meli la mi wile e ni: jan ni tawa 

poka mi'. jan mute li kulupu poka ona. jan Kikamesi en jan Enkitu li tawa 

jan pali pi ilo utala. ona li pali e ilo suli pi kasi suli e ilo palisa 

utala suli li pana e ilo ni tawa ona.

jan Kikamesi li kama tawa kulupu pi jan sona pi ma tomo Uluku li toki e 

ni: 'mi wile kama tawa jan Kuwawa li utala e ona li moli e ona. nimi mi 

li kama suli. nimi pi jan tan ma tomo Uluku li kama suli''. jan sona li 

toki tawa jan Kikamesi li toki e ni: 'jan lawa o! sina wile utala e jan 

ike ni tan seme? pilin sina li suli li wawa sama pilin pi jan lili. taso 

sona sina li suli ala. jan Kuwawa li ike lukin li wawa mute. kalama uta 

pi jan Kuwawa li sama kalama pi telo suli wawa. uta ona li sama seli. kon 

pi uta ona li sama moli. sina ken ala anpa e ona. wile sina li pona ala'.

jan Kikamesi li toki tawa jan Enkitu li toki e ni: 'jan pona mi o! jan ni 

li toki e nimi Kuwawa taso la ona li pilin ike kin'. ona li toki e ni: 

'jan sona pi ma tomo Uluku o! mi jan lawa. jan Enkitu li tawa poka mi. 

ona li kama tan ma nena li suli li wawa. mi tu li ken anpa e jan wawa 

Kuwawa lon nena pi kasi suli'.

jan sona li toki tawa jan Kikamesi li toki e ni: 'o tawa! o jan sewi sina 

li pana e pona tawa sina!'

jan sewi Utu.
jan Kikamesi li tawa tomo pi jan sewi Utu. ona li moli e soweli lili li 

sewi e luka ona. ona li toki e ni: 'jan sewi Utu o! mi wile kama tawa jan 

Kuwawa li utala e ona. mi wile e ni: nimi mi li kama suli. sina sona li 

pona. o pana e pona tawa mi! o kama e ni: mi anpa e jan wawa ni li jo e 

sijelo pona li tawa ma tomo Uluku'. taso jan sewi li toki ala.

jan Kikamesi li pana e telo oko. ona li toki e ni: 'jan sewi Utu o! mi 

moli e jan Kuwawa la mi toki mute e pona sina li pali e sitelen sina 

kiwen'. telo oko pi jan Kikamesi li pona tawa jan sewi Utu. ona li toki 

tawa jan Kikamesi li toki e ni: 'jan Kikamesi o pilin pona. mi lawa e kon 

tawa. mi jo e kon tawa seli. mi jo e kon tawa lete. mi jo e kon tawa 

telo. mi jo e kon tawa pi ko kiwen lili. mi jo e kon tawa tan ma lete. mi 

jo e kon tawa tan ma seli. o tawa nena pi kasi suli! o utala e ike'. jan 

sewi Utu li kulupu e kon tawa mute lon insa lupa pi nena kiwen.

jan sewi Nintu.
jan Kikamesi li toki tawa jan Enkitu li toki e ni: 'jan pona o kama poka 

mi. o tawa tomo suli pi mama sewi mi'. jan Kikamesi li lawa e jan Enkitu 

tawa tomo pi jan sewi Nintu. ona li kama lon insa tomo li toki e ni: 

'mama o, mi wile kama tawa jan Kuwawa ike li moli e ona. o toki-pona e mi 

tawa jan sewi Utu!' jan sewi Nintu li telo e sijelo ona li len e len 

pona lukin. ona li pana e linja sike tawa anpa lawa ona. jan Nintu li 

tawa tomo sewi pi jan sewi Utu li sewi e luka li toki e ni: 'jan sewi Utu 

o! sina li pilin ike tawa ike ali. jan lili mi li wile anpa e ike. jan 

Kikamesi li wile anpa e jan wawa Kuwawa. o pana e pona tawa jan lili mi'.

jan sewi Nintu li toki tawa jan Enkitu li toki e ni: 'sina jan pona pi 

jan Kikamesi. sina jan sama pi jan lili mi. jan Enkitu o, sina jan lili 

mi'. ona li toki e nimi ni: 'jan lili mi o tawa poka jan Kikamesi! o pana 

e pona tawa ona. o utala e ike ali poka ona'. jan sewi Nintu li toki e 

nimi pona wawa li pana e linja sike pi anpa lawa tawa jan Enkitu.

nasin tawa pi ma pi kasi suli
ona li kama tawa. jan Kikamesi li lawa. ona li jo e ilo suli pi kasi suli 

e ilo utala palisa suli. jan Enkitu li tawa lon monsi pi jan Kikamesi. 

ona kin li jo e ilo pi kasi suli e ilo utala palisa. kulupu pi jan mute 

li tawa lon monsi jan Enkitu li jo e ilo pi kasi suli. ona li tawa nasin 

tawa pi nena pi kasi suli.

tenpo suno la ona li tawa. ona li tawa weka mute tan ma tomo Uluku. tenpo 

pimeja li kama la ona li pali e lupa pi telo pona. tenpo suno sin la ona 

li weka e telo pona lili tawa jan sewi Utu. jan sewi li lukin e ona li 

pilin pona. tenpo suno sin la ona li tawa nasin pi nena pi kasi suli li 

tawa weka mute mute tan ma tomo. tenpo pimeja sin la ona li pali e lupa 

pi telo pona li weka e telo pona lili tawa jan sewi.

lape pi jan Kikamesi.
ona li tawa nena suli loje walo. jan Kikamesi li weka e ko pan pona tawa 

ma li toki e ni: 'nena o pana e lape pona tawa mi!' tenpo pimeja li 

kama. jan Kikamesi en jan Enkitu li anpa. ona tu li pilin e luka pi jan 

sama li lape. jan Kikamesi li pini wawa e lape ona li toki e ni: 'jan 

Enkitu o, sina toki ala toki tawa mi? sina pilin ala pilin e mi? lape mi 

li pini tan seme? mi lape li lukin e ni: mi utala e soweli wawa. ona li 

tawa wawa e noka ona li tawa e ko kiwen. tan ni la kon li pimeja. luka mi 

li wawa ala. mi ken ala anpa e ona. jan ante li tawa mi li pana e telo 

tawa mi. ona li pona'.

jan Enkitu li toki e ni: 'jan pona mi o, lukin lape sina li pona. jan 

Kuwawa li nasa lukin li wawa lukin. taso ona li sama ala soweli wawa ni. 

soweli wawa pi lape sina li jan sewi Utu. tenpo utala la ona li pana e 

pona tawa mi tu. mama sina kin li pana e telo tawa sina. ona li jan lawa 

Lukapanta'.

ma pi kasi suli.
tenpo suno li kama. ona li tawa sewi nena li kama tawa poka pi ma pi kasi 

suli. ona li awen li toki ala. ona lukin taso e kasi suli mute. ona li 

lukin e ni: kasi suli li sewi mute. nasin pona li lon insa pi ma pi kasi 

suli. tenpo mute la jan Kuwawa li tawa lon nasin ni. noka ona li pali e 

nasin ni. seli suno li ken ala kama tawa insa pi ma kasi tan ni: kasi ni 

li suli mute. pimeja ni li lete li pona.

ona li tawa lon insa ma pi kasi suli. jan Kikamesi li lukin li toki e ni: 

'ni li kasi suli pona'. ona li kama jo e ilo li anpa e kasi suli. jan 

Enkitu li weka e palisa tan kasi suli ni.

wawa sewi.
jan Kuwawa li kute e kalama li pilin ike wawa. ona li toki wawa e ni: 

'jan seme li kama tawa ma mi li pakala e kasi suli mi?'. jan Kuwawa li 

pana e wawa sewi tawa kalama ni. wawa sewi ni li sama kon li sama suno. 

ona li tawa sama ilo moli linja. jan Kikamesi li kama anpa li lape. jan 

Enkitu li lape. jan ante tan ma tomo Uluku li lape sama soweli pona lili.

jan Enkitu li pini e lape. kalama ala li lon. ona li pilin e jan Kikamesi 

kepeken luka ona. jan Kikamesi li tawa ala. jan Enkitu li toki wawa e ni: 

'jan Kikamesi o! jan sama o! tenpo pi suli seme la sina li lape kin?'. 

jan Enkitu li tawa wawa e ona li toki wawa tawa ona.

jan Kikamesi li open e oko ona li tawa sewi. ona li toki e ni: 'ike a! 

jan ni li jan ma anu jan sewi?'. jan Enkitu li toki e ni: 'jan Kuwawa li 

wawa mute. jan pona o tawa ala jan ni! mi mute o tawa weka tan ma ni. o 

tawa ma tomo Uluku'. jan Kikamesi li toki tawa jan Enkitu li toki e ni: 

'mi wile lukin e jan ni, li utala e ona. o pilin pona. jan tu li ken ala 

moli. sina en mi li ken anpa e ona'.

utala li kama.
jan sewi Utu li toki tawa jan Kikamesi li toki e ni: 'o awen ala! jan 

Kuwawa li len e wawa sewi wan taso. ona li jo e wawa sewi mute lon tomo 

ona. sina awen la ona li ken len e wawa sewi ali. o tawa!'

ona tu li tawa wawa tomo pi jan Kuwawa. jan Kuwawa li tawa ona. jan 

Kikamesi li toki wawa e ni: 'mi jan Kikamesi li jan lawa pi ma tomo 

Uluku! jan Kuwawa ike o kama moli!' ona li wile utala e jan Kuwawa 

kepeken ilo utala palisa. jan Enkitu li kama tawa utala kin poka ona. 

taso ona li ken ala utala e ona. jan Kuwawa li tawa wawa weka tan nasin 

pi ilo utala. kalama uta ona li sama kalama pi telo suli wawa. uta ona li 

sama seli. ona li utala la ma li pakala. nena suli li tawa. kon li kama 

pimeja. jan Kikamesi li pilin ike li pana e telo oko. ona li toki e ni: 

'a! ona li wawa mute. mi ken anpa ala e ona. jan sewi Utu o! o pana e 

pona tawa mi!'

kon tawa mute.
jan sewi Utu li kute e toki pi jan Kikamesi. ona li weka e kon tawa mute 

tan insa lupa pi nena kiwen. kon tawa seli li utala e jan Kuwawa. kon 

tawa lete li utala e ona. kon tawa telo li utala e jan Kuwawa. kon tawa 

pi ko kiwen lili li utala e ona. kon tawa tan ma lete li utala e jan 

Kuwawa. kon tawa tan ma seli li utala e ona. kon tawa mute li utala e jan 

Kuwawa. ona li ken ala tawa. tenpo ni la jan Kikamesi en jan Enkitu li 

ken tawa ona li ken utala e ona kepeken ilo utala ona.

jan Kuwawa li awen. sinpin pi lawa ona li kama pona lukin. ona li toki e 

ni: 'jan Kikamesi o kute e mi! jan lawa wawa o moli ala e mi! mi sona ala 

e mama mi. nena suli li mama mi. jan sewi An li wile e ni: jan li wile 

pakala e kasi suli ni la mi utala e ona li moli e ona. o pilin ike ala 

tawa mi! mi wile e ni: sina jan lawa mi. mi anpa e kasi suli mi li pana e 

ona mute tawa sina. o moli ala e mi. o weka e mi'.

moli pi jan Kuwawa.
jan Kikemesi li pini pilin e ike tawa jan Kuwawa. ona li toki tawa jan 

Enkitu li toki e ni: 'jan li kama jo e waso lili la jan li wile weka e 

ona li wile e ni: ona li tawa mama ona. ni li pona ala pona?'. jan Enkitu 

li toki e ni: 'o kute ala e jan Kuwawa. ona li ike. o weka ala e ona. 

sina weka e ona la ona li pakala e nasin tawa ma tomo Uluku lon ma ni li 

utala e mi mute'. jan Kuwawa li toki e ni: 'jan Enkitu o, toki sina li 

toki ike li toki utala. jan lawa sina li pana e moku tawa sina. tan ni 

taso la sina tawa lon monsi ona. tan ni la sina wile ala e ni: jan 

Kikamesi li jan lawa mi kin. jan anpa o! o toki ala!'

jan Enkitu li pilin ike wawa. ona li utala wawa e jan Kuwawa kepeken ilo 

utala palisa li weka e lawa ona tan sijelo ona. jan Kuwawa li anpa lon 

ma. kasi suli mute li kalama sama pilin ike.

nimi suli.
jan Kikamesi en jan Enkitu li anpa e kasi suli. jan Uluku li pali poka 

ona. jan Enkitu li toki e ni: 'jan sewi Utu li pona mute. mi wile pali e 

sinpin suli pi lupa pi tomo ona. kasi suli ni li pona mute tawa pali ni'. 

ona mute li anpa e kasi suli mute.

///[]* [see below]

ona li kama jo e kasi suli mute li tawa tan nena pi kasi suli tawa telo 

tawa Pulatu. ona li wan e kasi suli mute li pali e supa tawa mute. ona li 

tawa lon supa ni li tawa e ona lon telo tawa kepeken palisa. nasin ni la 

ona li tawa lon telo. tenpo suno mute lili pini la ona li tawa ma tomo 

Uluku. jan mute li kulupu li toki e ni: 'o lukin! o pilin pona! ona li 

jan utala pona kin!' nimi ona li suli.

///____________________________________
///* needs some work (or to be omitted)?
jan Kikamesi en jan Enkitu li kama jo e lawa pi jan Kuwawa li pana e ona 

lon sewi palisa. ona li tawa li pana e ona lon poka noka pi jan sewi An. 

jan sewi An li lukin li toki e ni: 'sina moli e ona tan seme?' ona li 

toki ike tawa ona tu li toki e ni: 'o seli li pakala e sinpin sina! o 

seli li moku e moku sina! o seli li moku e telo sina!'

///Version after some discussion with my jan lili:
jan sewi An li tawa ma pi kasi suli. ona li lukin li toki tawa ona tu li 
toki e ni: 'sina moli e ona tan seme?' ona li toki ike e ni: 'seli li 
pakala e sinpin sina! seli li moku e moku sina! seli li moku e telo 
sina!' jan sewi An li kama jo e wawa sewi pi jan Kuwawa li tawa weka.
