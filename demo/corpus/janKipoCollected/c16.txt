060330
1604
'pona a!  sina moli e akesi suli ike!  pali sina li pona
mute tawa mi mute.  o kute: mi mute li olin mute
tawa sina.  sina wile e ijo la, o kama tawa ma ni.
o toki e wile sina.  mi mute li wile pana e pona
tawa sina.'
tan ni la, jan pona mi li tawa ma tomo Olinejan.
ona li tawa jan lawa ona li toki e ni: ........
*jimhenry 033006

1603
jan pona mi li nasa! ona li wile e ni: ona li tawa lon mun.
mama ona li pona tawa ma li toki e ni:  
'sina wile tawa lon mun la, o kute!  tenpo pi nanpa wan la,
sina wile tawa ma tomo Olinejan li lukin e jan pona mi.
jan pona mi li ken pana e pona tawa sina.'
mama ona li pona tawa ma tomo Olinejan tan ni: tenpo mute pini la, 
akesi suli li lon ma tomo Olinejan li moku e jan pi ma tomo. mama pi 
jan pona mi li utala e akesi suli li moli e ona. jan lawa pi ma tomo 
Olinejan li toki e ni tawa mama pi jan pona mi: ...
*sowelilili 033006

1602
'sina wile tawa lon mun la, o kute!  tenpo pi nanpa wan la,
sina wile tawa ma tomo Olinejan li lukin e jan pona mi.
jan pona mi li ken pana e pona tawa sina.'
(mama ona li pona tawa ma toma Olinejan tan ni: ......
*jimhenry 033006

1601
telo mute li tawa ma Seki, a. ni li ike!
tenpo lete pini li lon tenpo mute. kon telo walo mute li kama lon ma 
nena. tenpo suno pini pi mute lili la kon en sewi li kama seli mute. jan 
li toki e ni: tenpo lete li pini, ni li pona! taso tan ni la ijo ike li 
kama: tenpo li pona li seli la kon telo walo lon ma nena li kama telo li 
kama tawa telo linja. tenpo li pona ala la telo li kama tan sewi li kama 
tawa telo linja. tan ni la telo linja ale li jo e telo mute mute.
tenpo sike pini pi nanpa tu tu en luka tu tu la telo mute li lon ma 
Seki. tenpo sike ni la ijo sama li lon. telo li kama tawa ma tomo lon 
poka linja telo, jan pi ma tomo ni li tawa tan tomo ona, telo li kama 
pakala e jo li kama moli e jan. mi pilin e ni: telo mute li kama lon 
tenpo mute li ike!
mi sitelen e telo mute lon toki Epelanto lon lipu pi tenpo suno pi mi 
lon ni: http://blahma.livejournal.com/
mi tawa,
*male 033006



060401
1607
'jan lawa o, mi kama tawa ma tomo sina tan ma ante li jo e wile.
tenpo pini mute la mama mi li moli e akesi suli
li kama pana e pona tawa ma tomo ni! mama mi li pona tawa sina.
sina ken pali e ale tan ni: sina lawa e ma tomo ni. mi jo e wile wan.
mi wile tawa mun.'

tan toki pi jan pona mi la jan lawa li toki e ni tawa ona:
*ke

060402
1608
mi wile sona e ni : 'ma tomo Olinejan' li seme ? 'Ville ou Lieu 
d'Amour' ? 'L'Eden' ?
toki sina li pona mute li musi mute, taso mi sona ala pona e pilin 
ona...mi pakala !
o awen pona !
*janluka 040206



060403
1612
mi pakala.  mi wile toki e ni:
'mi pilin sama'.
'mi pilin e sama' li pona kin.
mi pakala.  mi wile toki e ni:
'ken la, sijelo pi akesi moli li kepeken.'
mi wile toki e ni:  'o tawa ma.'
mi wile toki e ni:
jimhenry 040306

1611
aaa mi kama sona
sina jo e lon.  mi pilini sama.>>
?pilin e sama?  sina jo e lon
*kipo 040306

1610
anu 'Philadelphia' anu 'Philanthropos'
sina jo e lon. mi pilini sama.
'ken la, insa pi akesi moli li kepeken.   o tawa lon ma
pi moli akesi li lukin e akesi moli.  o kama jo e ilo
tawa kon ona.  o tawa kon kepeken ni.  ken la,
sina ken tawa mun kepeken ilo tawa ni.'
*jimhenry 040306

1609
jan pona mi li nasa! ona li wile e ni: ona li tawa lon mun.
mama ona li pona tawa ma li toki e ni: 
'sina wile tawa lon mun la, o kute!  tenpo pi nanpa wan la,
sina wile tawa ma tomo Olinejan li lukin e jan pona mi.
jan pona mi li ken pana e pona tawa sina.'
mama ona li pona tawa ma tomo Olinejan tan ni: tenpo mute pini la,
akesi suli li lon ma tomo Olinejan li moku e jan pi ma tomo. mama pi
jan pona mi li utala e akesi suli li moli e ona. jan lawa pi ma tomo
Olinejan li toki e ni tawa mama pi jan pona mi: 
'pona a!  sina moli e akesi suli ike!  pali sina li pona
mute tawa mi mute.  o kute: mi mute li olin mute
tawa sina.  sina wile e ijo la, o kama tawa ma ni.
o toki e wile sina.  mi mute li wile pana e pona
tawa sina.'
tan ni la, jan pona mi li tawa ma tomo Olinejan.
ona li tawa jan lawa ona li toki e ni: 
'jan lawa o, mi kama tawa ma tomo sina tan ma ante li jo e wile.
tenpo pini mute la mama mi li moli e akesi suli
li kama pana e pona tawa ma tomo ni! mama mi li pona tawa sina.
sina ken pali e ale tan ni: sina lawa e ma tomo ni. mi jo e wile wan.
mi wile tawa mun.'
tan toki pi jan pona mi la jan lawa li toki e ni tawa ona:
'mi ken ala pali e ali. taso mi jo e pilin: ken la ...

-------

mi pilin e ni: kulupu nimi 'mi mute li olin mute tawa sina' li ike. pona la o toki e ni: 'mi mute li olin mute e sina'. sina pilin ala pilin e sama? mi ken ala ken ante e kulupu nimi ni?
mi tawa lape.
*moku 040306

1613
tenpo ni la mi pali a lipu pi Wikipesija pi musi pona ni lon Wikipesija pi toki-pona (tokipona.wikia.com). lipu ni lon ni: tokipona.wikia.com/wiki/musi_pona_pi_kulupu_toki_Jaju
pilin mi li ni: mi mute o sitelen e toki pi musi pona mi lon lipu ni. ni li pona mute. sina pilin ala pilin e sama?
*moku 040306

060405
1615
ona li pona mute a!
*ke 040506

060404
1614
kulupu nimi 'ilo ona pi tawa kon' li pona lon nasin
kepeken pi nimi 'pi' pi toki-pona pi jan Lokan !
*kanso 040406

060409
1618
Pona pona! ni la, jan ken ala ken toki e 10 li 'tu
luka'? 100 li 'tu tu luka luka'?

jan ali pona,
*jan Sakula

1620
pona ala, jan pi toki-pona wile pilin e toki nasin
seme e ni. toki-pona wile pona, ante toki-pona ala!
)))

*jan Sakula

1622
mi pilin e ni: jan li toki e 'luka tu' (5+7).
jan li toki ala e 'tu luka'.>>
<<tenpo ijo la, jan Edmund Grimley Evans
li wile e ni: jan li toki e 'luka pi luka' = 5x5
= 25,
e 'luka pi luka pi luka' = 5x5x5=125.
taso, jan ante li pilin pona ala lon pilin
ona ni.>>
mi pilin e ni: jan li wile toki lon nanpa suli
la,
o kama sona e toki Losipan [1] anu toki Isekuwile
[2]!
jan li wile toki lon ijo pona kepeken nanpa lili
la,
o kama sona e toki-pona!
(kin la, toki sin mi li jo e nimi nanpa mute e
nimi nanpa
pi kalama pona.  mi musi pona kepeken ona mute.
taso kulupu nanpa ni li mute ike.)
*jimhenry 040906

1622
mi pilin e ni: jan li toki e 'luka tu' (5+7).
jan li toki ala e 'tu luka'.
tenpo ijo la, jan Edmund Grimley Evans
li wile e ni: jan li toki e 'luka pi luka' = 5x5 = 25,
e 'luka pi luka pi luka' = 5x5x5=125.
taso, jan ante li pilin pona ala lon pilin
ona ni.
mi pilin e ni: jan li wile toki lon nanpa suli la,
o kama sona e toki Losipan [1] anu toki Isekuwile [2]!
jan li wile toki lon ijo pona kepeken nanpa lili la,
o kama sona e toki-pona!
*jimhenry 040906

1621
a mi pakala.  mi pilin e ni: sina wile toki e
'jan pi toki-pona li wile pilin e.' mi sona ala e
ante.
mi pilin e ni kin:sina wile toki kin e 'toki-pona
li wile pona. toki ante li pona ala' mi pilin e
ni: sina sona ala e toki Inli.  mi wile toki e
ni: ' tu tu' li sama e '2+2' li sama ala e '2 x
2'. tan ni la 'tu luka' li sama '2 + 5' (7) li
sama ala '2 x 5' (10).  mi pakala kin e ni:
'luka' mute mi li sama e 50 taso li sama ala e
100.
*kipo 040906

1619
ike la jan li ken toki taso e luka luka en luka
luka luka luka luka luka luka luka luka luka,
*kipo 040906

1617
o kama pona!
o lukin:
(jan lawa li toki e ni: tenpo ni la, jan ken ala ante e lipu sona.
o awen.  tenpo kama la, jan ken ante e lipu sona.
ali li pona.
jan ken toki e ni:
wan
tu
tu wan
tu tu
luka
luka wan
luka tu....
...taso, tenpo mute la, jan ken pona toki e ni:
wan
tu
mute....
*jimhenry 040906

1616
toki, ni jan ale!
mi li jan sin lon ni. mi tan ma Losi. mi wile sona e toki-pona! 
tan seme la tenpo ni la ken ala ante e Wikipesija pi toki-pona?
mute la, mi wile sona e ijo wan: 3 4 5 6... li ken ala ken toki lon 
toki-pona?
*sakula 040906


060410
1633
taso mi pilin e ni: kulupu nanpa pi toki-pona li lili li pona.
*jimhenary 041006

1631
suno pona!
jan pi toki ni o, toki:
*mimoku 041006

1630
ni li pona tawa mi.
*jimhenry	 041006

1629
jan ala li wile toki e 'ala' la mi kepeken e musi
pona ni lon ni: tenpo kama la mi toki tawa kulupu
pi pali toki.
*kipo 041006

1628
nimi 'pona' li jo e pilin mute.   ni li pona ala pona?
jan li ken toki e 'pona[1:good]' e 'pona[2:simple]' kepeken
nasin seme?  mi sona ala.  tenpo mute la, mi wile
toki e ijo sama pi 'ijo ni li ike[2:complex] li pona[1]
tawa mi.'   taso mi ken ala.  kin la mi ken ala toki
e ni: 'toki-pona li pona[1] tan ni: ni li pona[2].'
taso, ken la mi jo e pilin sin.  ken la, jan li ken toki e 'pona[2]'
kepeken kulupu nimi.  ken la, 'pi ijo mute lili' en 'pi ijo mute'
li nimi e 'pona[2]' e 'ike[2]'.  ni li pona ala pona?
mi pilin e ni: sina lo e jon.  taso mi sona ala.
*jimhenry 041006

060411
1634
Jan pona ale o, toki !
tenpo pini la, mi lukin e kulupu nimi 'ma seme' (lon Tomo pi Jan Ke -
lipu ni li pona mute !)
ona li toki e seme ? (kepeken toki Inli anu Kanse)
kin la, nimi ni li jo e pilin seme, 'weka' kulupu nimi seme ? (ken 
la : question ?)
ijo ante : 'nasin sewi Wika' li toki e seme ?
Tenpo lili pini la, jan pi tomo sona en jan pi tomo sona suli en jan 
pali mute li tawa lon nasin suli pi ma tomo Pakisi, li toki wawa 
(manifester ?) tawa Kulupu Lawa pi ma Kanse.
Tan seme ? tan li ni : ona li wile ala e lawa sin pi pali tawa jan 
sin (CPE)
ona li wile ala e pali pi mani lili lili, li wile ala e pali pi 
tenpo awen (durée ?) pi sona ala (imprécise, inconnue ?  = 
précarité ?), li wile ala e pali pi ken ala.
tan ni la, jan sin mute li pini e pali ona, li kama sona ala, li 
pini e lupa pi tomo sona en tomo sona suli.
sina ale li pilin e seme tan ni? jan sin ale ni li lon ala lon ?
sina mute o awen pona
mi tawa
*janluka 041106

1633
lon. nanpa o pona. lili li pona. ni la nanpa o lili... :P
*mimoku 041106

060412
1636
mi ken ala sona e toki sina. tan ni la mi wile e ni :
o pana e toki sina lon toki Kanse anu lon toki Inli !
*kanso

1637
mi kepeken e toki Kanse. jan pi toki ante, o weka e ike !
toki-pona li pona mute tawa mi. tan ni la, mi wile pona e sona mi.

pona a.

o awen pona
*janluka

1638
'jan li sona ala e ni: ma tomo li lon ma seme'
*kipo 041206

060413
1641
toki-pona li pona mute+++++ a. nimi ona li lili lili, taso nimi en 
kulupu nimi pi toki unpa en nasin unpa li mute ! Great, bravo Sonia !
mi kama lape
*janluka 041306

1640
ken la ona li ken sona e ni. taso mi pilin e ni:
nimi 'seme' li wile sona e ijo aun li wile toki e
ijo ni.
*kipo 041306

1639
sina pilin e seme ?
mi tawa
*janluka 041306

060414
1643
tenpo ni li suli. jan mute li jo ala e pali e mani.
jan mani li wawa li ike tawa jan ante. jan pi kulupu
lawa li pali e wile pi jan mani.
jan sin en jan pali pi ma Kanse li wan. ona mute li
toki e ni tawa jan pi kulupu lawa : o ante e nasin
sina ! o pini pali e ali tawa jan mani !
tan ni la jan pi kulupu lawa li ante e nasin sina. jan
pi kulupu lawa li weka e nasin ma ike.
kama ni li pona tawa jan pi ma Kanse en tawa jan pali
pi ma ali.
tenpo lili kama la jan mute pi ma ali li wile weka e
nasin mani. tenpo ni la lon pi jan ali li ante. mi
pilin pona tan ni.
nasin mani li ike !
nasin musi li pona !
*kanso 041406

060415
1644
jan Kanso, o toki !
>pona a. mi pilin sama.
ike la, jan mute pi ma ante li sona ala e ni. ona li pilin e ni : ma 
Kanse li nasa, jan sin en jan pali pi ma Kanse li nasa, ona li wile 
ala pali, ona li wile ala lukin e lon awen ( réalité, reality ?)
mi pilin e ni : kulupu lawa pi ma Kanse li nasa li ike. mi pilin e 
ni kin : kulupu lawa pi ma Mewika en ma Inli en ma ante pi nasin 
mani li nasa li ike kin.
taso jan pi ma Kanse li toki e ni wawa mute. jan pi ma ante li toki 
ala toki wawa ?
jan li lon ala soweli len (on n'est pas des moutons ! c'est risqué à 
dire en TP, mais pourquoi pas ? jan pi toki ante, o weka e ike, i 
don't know how to say it in English !)
mi pana e pilin pona mute tawa sina ali.
*janluka 041506

060416
1646
toki sona pi nasin Kolisu li lon.
'jan Jesu li moli!
jan Jesu li tawa sewi!
jan Jesu li kama sin!'
sina ale li jo e tenpo suno pona a!
*ke 041606

1645
tenpo pini la, jan Jesu li moli.
taso tenpo suno ni la jan Jesu li ali kin.
ona li moli ala.  o pilin pona
*jimhwenry 041606

060418
1649
nanpa ni li pona mute. nimi nanpa ni li kama tan
sijelo toki seme?  ilo Pelo li pali pi nasin
seme: ni li lon ala lon: ona li lukin e sijelo
toki.  ona li lukin e nimi la ona li suli e nanpa
pi nimi ni kepeken wan.  ilo ni li lukin seme. 
mi sona ni kepeken ilo Snobol.
*kipo 041806

1648
nanpa seme la nimi pi toki-pona li kama?  o lukin e ni.
mi pali e ilo lili kepeken toki ilo Pelo [Perl].  ilo ni li nanpa e
nimi.   ona li toki e ni: nimi A li kama mute mute.
nimi B li kama mute lili.
kulupu pi toki awen li jo e nimi 8611.  tenpo 818 la,
nimi 'li' li kama.  tenpo 591 la, nimi 'e' li kama.
o lukin:
*jimhenry 041806

060419
1656
sijelo toki ni li lon ala lon wan. ni lon la mi
ken ala ken kepeken e ni tawa ni: mi pali e lipu
pi nimi en kulupu nimi lon poka pi toki sama toki
Inli.  tenpo pini pi lipu pi toki-pona la toki
sin mute li lon
*kipo 041906

1655
pona a.
nimi 'selo' li kama. ni li lon. mi pakala !lin pona tawa sina mute.
*janluka 041906

1652
mi pakala.  tenpo tu la nimi 'len' li kama.
taso nimi 'mu' en 'mun' en 'kili' li kama ala.
*jimhenry 041906

1653
mi pali e sijelo toki lon kepeken ni: mi lukin e
toki pi kulupu toki ni, e lipu pi jan Pije, e lipu pi
jan Ke, e lipu ante.  mi weka e toki Inli e toki
Epelanto tan sijelo toki.  mi nanpa e ona
kepeken ilo ni.
lon.
ilo ni li nanpa kin e kulupu nimi pi kama mute.
taso tenpo suno pini la, mi pana taso e kulupu nanpa
pi nimi wan.  tenpo kama la, mi pana kin e ilo
e nanpa pi kulupu nimi.
sina wile toki e seme?
tenpo kama lili la, mi pana e ilo ni tawa sina mute.
taso mi wile e ni: tenpo pi nanpa wan la,
mi pona e ona.
tenpo tu tu tu la, nimi 'selo li kama.
taso, nimi 'len' en 'mu' en 'mun' li kama
ala lon sijelo toki ni.  mi wile e ni: mi pana
e toki awen mute tawa sijelo toki mi.
tenpo kama la mi kepeken kin e ilo ni
tawa sijelo suli mute.  tenpo kama la
mi toki kin e ni: kulupu nimi tu en
kulupu nimi tu wan li kama pi nanpa seme?
*jimhenry	041906

1651
'sijelo toki' li toki seme ? (Inli anu Kanse)
'ilo ni li lukin seme ' li toki seme kin ?
mi lukin e ni : nimi 'selo' li kama ala
mi tawa
*janluka 041906

1650
ilo ni li pona. tenpo ni la mi sona e ni: mi sona ala e nimi seme pi 
kepeken mute. tenpo pini la mi sona ala e nimi ni pi kepeken mute: 
kiwen, sijelo, seli, sike, poki.
*moku 041906

1654
mi lukin e ni : nimi 'selo' li kama ala

!nimi ni li kama nanpa pi luka wan
mi tawa

*jan Janluka


060420
other channel
pona. sijelo toki li kama pona. suno kama ni la
mi tawa ma tomo Pekeli. pini ni la mi open e ni:
mi pali e lipu pi toki tu.
*kipo 042006

other channel
o lukin.  mi pana e sijelo toki e ilo lili tawa sina.
o pilin pona li pali pona.
*jimhenry -42006

1657
ken la, mi toki ala tawa sona pona.  mi toki kin
kepeken toki Inli.
*jimhenry 042006



060425
1658
toki!
mi kama sona e toki-pona.  mi toki e toki Epelanto e toki Inli.
*Sali 042506




060426
1659
tenpo pini lili la, mi kama sona e TP e toki Ido. toki tu ni li pona 
mute mute tawa mi.
mi sona e ni : jan mute pi kulupu ni li sona e toki Epelanto. mi sona 
mute lili e toki ni. toki ni li pona tawa ni. mi wile sona e ni : jan 
seme pi kulupu ni li sona e toki Ido ?
ken la, jan pi toki Epelanto li olin ala e jan pi toki Ido. taso mi 
pilin e ni : toki tu  ni  li sama li pona .
taso, ni li lon : TP li toki pi pona mute. pona a .
o lape pona !
*janluka 042606



060430
1663
sina toki e lon. ni li ike. ni li nasa.
jan ni li seme ? ona li lon kulupu pi TP tan seme ?
*janluka 043006

1662
1662
jan mute lili li pana e toki nasa lon lipu pi kulupu ni. ona li toki 
ala kepeken toki-pona li toki ala lon toki-pona li wile ala kama sona e 
toki-pona. ona li wile e seme ? mi sona ala. taso mi pilin e ni : ni li 
ike !
*kanso 043006

060501
1671
jan pi kulupu ni li sona e toki mi la, ken la ona li weka e mi ! a a 
a . taso, ken la jan Lola li pona ala pona lukin ?
mi wile mute e ni : jan Lola li pona lukin li pona unpa. a a a.
Bravo François, au moins toi tu es réactif, ça fait plaisir.
mi pilin pona tawa toki pi jan Kanso, li jan wawa li jan lawa pi 
kulupu ni
mi tawa 
*janluka 050106

1670
a  a  a.  mi pilin pona tan ni : jan mute pi kulupu ni
li sona ala e toki Kanse !
*kanso 050106

1669
pona !    a.
*kanso 050106

1668
toki-pona lon anpa
tenpo ni la toki ike li mute.  o weka e ona!  o weka
e jan ni: jan li pana ike e toki ike pi mani ike.
ken la, sina ken pali e ni: jan ante li jan lawa pi
kulupu toki.
*jimhenry 050106

1667
mi sona ala e ni: jan seme li jan lawa pi kulupu ni?
mi pana e toki tawa tokipona-owner@yahoogroups.com
lon ijo ike ni.
*jimhenry 050106

1666
Lola Simi li ike mute tawa jan pi kulupu ni, li ken ala toki lon ni. 
a.
*janluja 050106

1665
jan Lola Simi o,
mi pilin e ni : sina jan ala li akesi suli li wile
moku e mani mi li wile jaki e lawa mi.
mi olin ala e sina.  a.
jan awen pi kulupu ni o, sina ken pali e seme ?
*kanso 050106

060503
1675
o kama pona!  kama sina li pona tawa mi.
*jimhenry 050306

060506
1678
o toki !
tenpo pini la mi tawa ma Palata (ma Intija).
tenpo mun tu la mi awen lon ma Palata.
mi pali e seme lon ma Palata ? 
mi lukin e ma li pana e sona pi toki Epelanto lon ma tomo Pankalo 
(Bangalore) poka jan pona mi, jan Venki (Dr. Venkatesh Reddy)
tenpo ni la mi lon sin ma Elopa
ma Palata li suli. jan mute li lon ma Palata.
jan mute lili li jo e mani.
taso jan mute li jo e mani lili.
jan pi ma Palata li sona li pona li olin e jan pi ma ante.
jan pi ma Palata li jo e jan sewi mute li toki e ni :
' mi mute li jo e jan sewi mute. tan ni la mi mute li ken sona e ni : 
jan ante li jo e jan sewi ante. ni li pona. taso sina mute, jan pi 
nasi sewi Jawe, jan pi nasin sewi Kolisu, jan pi nasin sewi Silama,   
li jo e jan sewi wan taso. tan ni la sina mute li ken ala sona e ni : 
jan ante li jo e jan sewi ante. ni li ike.' 
mi pilin e ni : ona li toki e lon.
jan pi ma Palata li olin e soweli. soweli li lon nasin la jan en ma 
tomo li awen. soweli li tawa la jan en ma tomo li tawa kin.
lon ma Kanse la jan li wile moli e soweli mu sama lon ma Epanja. ni 
li ike.
lon ma Kanse la jan li wile moli e soweli suli lon lupa pi nena kiwen 
Pilene (Pyrénées). ni li ike.
waso mute li tawa tan ma Apika tawa ma lete. waso ni li awen li lape 
lon ma Kanse. jan pi ma Kanse li moli e waso ni. ni li ike kin.
tan ni la mi toki wawa e ni :
jan pi ma Kase en jan pi ma Elopa o, moli ala e soweli e waso !
o pali sama jan pi ma Palata :
o olin e soweli e waso !
        a.
*kanso 050606

1679
jan Kanso o, sitelen sina pi ma Palata li pona mute mute! mi pilin pona
tan ni: jan li toki e ijo kepeken toki-pona la jan ante li ken kama sona
e ni kepeken nasin pona. taso jan li toki e ona kepeken toki ante, ni li
ike tan ni: nimi pi toki ante li mute li suli li pona ala. toki-pona li
toki taso e wan suli kepeken nimi pona. sitelen sina li pana e nasin
tawa jan ante. ni li pona, a!

*jan Male

060508
1682
tenpo suno ni la mi pana e toki awen sin tawa jan pi kulupu mani Yahoo.
*jimhenry 050806

060512
mi kepeken e toki Kanse. jan pi toki ante, o weka e ike !
' tenpo ni la jan li sona ala e ma SEME pi ma tomo ni '
toki-pona li pona mute tawa mi. tan ni la, mi wile pona e sona mi.

pona a.
o awen pona
*janluka 041206

mi ken ala sona e toki sina. tan ni la mi wile e ni :
o pana e toki sina lon toki Kanse anu lon toki Inli !
*kanso 041206

060516
1683
jan Male o, toki !
ni li lon. taso toki sin ante li jo e nimi mute li
pona kin. toki Epelanto li pona mute tawa mi. mi ken
toki tawa jan mute kepeken toki Epelanto. kama sona pi
toki Epelanto li suli ala.
sina sona ala sona e toki sin 'Slovio/Slavsk' ?
toki 'Slovio/Slavsk' li pona lukin tawa mi. jan pi
toki 'Slovio/Slavsk' li olin mute e jan pi ma Tosi en
ma Posuka en ma Pokasi en ma Seki en ma Lowenki en ma
Sopisi en ma 'Silawa' ante mute. 
taso jan pi toki 'Slovio/Slavsk' li olin ala e jan pi
ma ante. ni li ike tawa mi.
sina sona e toki 'Slovio/Slavsk' la sina pilin e seme
lon toki ni ?
pona. mi tawa.
*kanso 051606


060526
1687
sina lukin e toki ni la sina wile pana mute e kon pona :
tan seme la waso mije li jo ala e luka ?
ni li tan :
waso meli li jo ala e nena mama !
a  a  a.
*kanso 052606

1686
jan Kasema o, kama pona !
tenpo pini la mi ante e wan pi sitelen toki suli pi
ken jan. sina ken lukin e ni lon lipu pi kulupu ni
(messages 1154 and 1168).
taso mi kepeken e nasin ni :
tenpo pi nanpa wan la mi pona e sitelen pi toki
Epelanto en toki Kanse (I simplified the Esperanto and
French original texts).
tenpo pi nanpa tu la mi ante e toki.
taso mi pini ala e pali mi tan ni : sitelen toki mi li
ike lukin tawa mi( I was not satisfied with my
translation).
tenpo ni la mi pilin pona tan ni : jan ante li wile
pali e ni ! 
sitelen toki pi ken jan li ijo suli mute. 
sina ante e toki ni la sina pali e ijo pona mute !
ken la nasin ni li pona : o ante ala e nimi. o ante e
pilin !
*kanso 052606

1685
toki. mi jan Kasema. tenpo pini lili la mi kama sona e toki-pona. mi toki ike la, o pana e 
sona pi toki-pona tawa mi.
mi sona e ni: mi sitelen e nimi 'dignity' pi toki Inli kepeken nasin seme? mi sitelen e wan 
nanpa wan pi sitelen toki suli ali pi ken jan (toki Ingli: article one of the Universal 
Declaration of Human Rights) kepeken toki-pona. taso ni li ike mute. mi ken ala sitelen e 
nimi 'dignity' taso kepeken toki-pona.
mi sona e ni: nimi 'dignity' li tenpo ni: jan li wile e ni: ona li lukin e pali pi jan ni kepeken 
lawa pona. (If that got too messy, I mean 'I'm thinking that the word 'dignity' is when 
someone wants another person to look at his deeds with good thoughts.')
All human beings are born free and equal in dignity and rights. They are endowed with 
reason and conscience and should act towards one another in a spirit of brotherhood. ?
(Article 1 of the Universal Declaration of Human Rights)
jan ali 
li jo e pali ken ali 
li jo e ken sama 
li jo e ken sona en sona pona 
li wile pali tawa ona ante ali kepeken lawa pi jan pona 
li wile e ni: ona li lukin e pali pi jan ni kepeken lawa pona.
(wan nanpa wan pi sitelen toki suli ali pi ken jan)
sitelen toki ni li pona ala pona?
*kasema 052606



060527
1688
jan Kanso o, toki! toki sina li pona tawa mi.  
taso mi pali pona e nimi (tried to simplify the words):
Dignity
Worthy of respect
Worthy of having others honor someone
Worthy of having others think someone's actions are good and for good reasons
Somone should have this: others think that someone's actions are good
tenpo pini la mi ante e toki ni. taso mi sona ala e ni: toki ante li pona anu ike.  toki ni li ike 
tawa mi tan e ni: toki ni li kepeken e nimi mute li ike.  mi kama tawa kulupu ni, li toki tan 
ni: mi wile kama sona e toki-pona. :D
en la ('also', ni li pona ala pona?) mi pilin e ni: jan li sitelen e toki-pona kepeken sitelen pi 
Loma en Anku ala (non-Roman, non-Korean text).  mi pilin e ni: mi sitelen e toki-pona 
kepeken sitelen pi Sonko anu Nijon.
*kasema 052706

060528
1694
jan ni li lon toki ni :
- jan Wiwi
- jan Nono
- jan pona
- jan sona
____________________

jan Wiwi li toki e ni : 'tenpo pi nanpa wan la sike
mama li lon. tenpo pi nanpa tu la waso li tawa tan
sike mama.'
jan Nono li toki e ni : 'tenpo pi nanpa wan la waso li
lon. tenpo pi nanpa tu la waso li pali e sike mama.'
ona tu li toki e ni tawa jan pona ona : 'sina sona ala
sona e lon ?'
jan pona li toki e ni : 'mi sona e ijo ala lon ni.
taso mi sona e jan sona. tenpo ali la jan sona ni li
sona e ni : jan seme li toki e lon ?'
ona ali li tawa jan sona. jan pona li toki e ni : 'jan
sona o, jan pona tu mi ni li wile sona e ni : tenpo pi
nanpa wan la sike mama anu waso li lon ?'
jan sona li toki e ni : 'mi sona ala. jan tu o, toki e
pilin sina !'
jan Wiwi li toki e pilin sina tawa jan sona : 'tenpo
pi nanpa wan la sike mama li lon tan ni : waso ali li
tawa tan sike mama.' jan sona li kute li pilin li toki
e ni : 'sina toki e lon'.
jan Nono li toki e pilin sina tawa jan sona : 'tenpo
pi nanpa wan la waso li lon tan ni : sike mama li kama
tan sijelo waso'. jan sona li kute li pilin li toki e
ni : 'sina toki e lon'
tenpo ni la jan pona li toki e ni tawa jan sona : '
jan sona o ! jan tu li toki e ijo pi sama ala la sina
ken ala toki e ni tawa ona tu : sina toki e lon'
jan sona li kute li pilin li toki e ni : 'sina kin li
toki e lon'. 
*kanso 052806

1689
toki, nimi mi Giovanni. mi kama sano toki toki pano tenpo ni. taso mi
wile ala ni: toki ike toki-pona. la mi kama lon kulupu pi toki-pona.
mi lipu tan Italia, mi ken toki Ingli et lili Esperanto et Latin.
*luimagnaars 052806

1690
toki! nimi mi li Giovanni. mi kama sona e toki-pona. taso toki mi li
pona ala. ike mi pi toki mi li kama mi kama lon lipu kulupu ni. mi jan
ma Italija. mi sona toki Inli. mi sona lili toki Lasina. mi tawa!
*siven

1692
jan o kama e kon sona tan ni: mi wile toki e tenpo pini tawa sina.
ma tomo mi tenpo pini li jo e jan lawa pi wawa lili.
tenpo mute la jan lawa li tawa lon ma tomo.
ona li lukin e jan ona. lukin li pona tawa ona.
tenpo ni la jan lawa li lukin e jan meli pona lukin.

jan lawa li kama wile li pilin e ni: tenpo suno kama la jan lawa li
unpa e meli ni.
jan lawa li tawa tomo ona li toki e ni tawa jan pona ona: jan lawa
li pana e ijo musi tawa meli la pana en jan lawa li pana tawa meli
ni.

jan pona li tawa tomo meli li pana ijo pi jan lawa tawa meli pi bona
lukin.
meli li toki e ni tawa jan pona:
'jan pona o, ijo musi li pona tawa mi. taso jan lawa li pona ala.'

jan lawa li toki e ni tawa jan pona ona: ijo musi li pona ala pona
tawa meli.
jan pona li toki e ni: 'kin ala'.
jan lawa li kama ike pilin li pilin e ike pi ijo pana olin. jan lawa
li wile pana e ijo pona.

tenpo sin la jan lawa toki e ni tawa jan pona ona:
'jan pona mi o, ijo musi li ike. taso o pana e telo pi kon suwi ni
tawa meli. telo li pona tawa meli.'

jon pona li tawa tomo meli. meli li toki tawa jan pona pi jan lawa e
ni:
'jana pona o, telo pi kon suwi li pona tawa mi. taso jan lawa li
pona ala.'

tenpo ni la jan lawa li pilin ike ike li kama lukin sama kala.
jan pona li lukin e ni li kama kin ike pilin.
jan pona li tawa tomo meli li kama pona.
meli li kute e jan pona li pana e poki pi kasi nasa tawa ona.
meli li pilin e ni: kasi ni li ken pona e jan lawa.

ken kin.

jan lawa li moku e kasi li kama wawa. wile unpa pi jan lawa li kama
e ni: ona li tawa tomo pi meli pona lukin. meli li toki e kama pona
pi jan lawa. meli li pilin pona. jan lawa li pana e kama pona tawa
meli li umpa meli. jan lawa li pilin kin pona. ona li tawa weka tomo
li kepeken e kasi nasa. tenpo ni la jan pona li kama lon tomo meli.
meli li kama wile e jan pona li umpa jan pona.

meli li jo e jan pona meli. ona li kama poka tomo li lukin e jan
lawa. ona li lukin e wawa pi jan lawa li kama pona pilin. jan lawa
li unpa e ona kin. ali li pilin pona. tenpo pi toki mi ni la ona
mute li jo e jan lili mute mute. ona ali li pilin pona.
*siven

060529
1697
tenpo ni la meli mi li kama. tan ni la mi wile pini e
sitelen mi. tenpo kama lili la mi sitelen sin.
o awen pona ! 
*kanso 052906

1695
toki nasa li toki pi jan nasa.
jan tu li utala toki.
jan pi nanpa wan li toki e ni: sike mama waso wan li mama pi waso 
ali.
jan pi nanpa tu li toki e ni: waso kin wan li mama pi sike mama waso 
ali.
jan pona li kama tawa jan tu pi utala toki li kute e utala toki.
jan pi utala toki li toki e ni tawa jan pona kama: jan pona ni li 
toki e lon pi toki wan anu lon pi toki tu.
taso jan pona li toki ala e lon pi toki wan e lon pi toki tu.
taso jan pona li kama e tawa pi ona ali. Ona ali li tawa jan pona pi 
jan pona ni. jan pona pi jan pona ni li jan sona.
jan pi nanpa wan li toki e ni tawa jan sona: waso ali li kama tan 
sike mama. sike wan li mama pi waso ali.
jan sona li toki e ni: toki e li lon.
jan pi nanpa tu li toki e ni tawa jan sona: sike mama ali li kama 
tan waso. waso wan li mama pi sike ali.
jan sona li toki e ni: toki e li lon.
tenpo ni la jan pona li pilin nasa lawa li taki e ni tawa jan sona:
'jan sona o, toki sina li nasa. toki wan li lon la toki tu li lon 
ala. toki tu li lon la toki wan li lon ala.'
jan sona pona li taki e ni:
'jan pona o, mi pilin e ni: taki sina kin li lon.'
*siwen 052906

1696
mi pilin ike tan ni: mi kepeken e kasi ike. mi pilin ike tan kasi.
mi kepeken e kasi ike. ni li kama e ni: mi pilin ike.
mi kepeken e kasi ike. tan ni la mi pilin ike.
mi pilin ike. tan ni la mi kepeken e kasi ike.
*siwen

060530
1698
mi kepeken e kasi ike. tan ni la mi pilin ike.
mi pilin ike. tan ni la mi kepeken e kasi ike.
mi wile e ni : toki mi li pana e sona pona tawa sina !
pona. mi tawa. o lape pona !
 (tenpo pini lili la mi pini moku e kon pi
kasi jaki)
*jan Kanso

1699
pona kin a! o awen e nasin sina sin!
*siwen 053106


060531
1700
tenpo pi lipu Omniglot lukin, la mi lukin e toki pi tomo palisa suli Pape.  tenpo pi nimi lukin, 
la mi sona ala e nimi tu. nimi tu ni li 'iki' en 'leko'.  mi pilin e ni: pilin 'iki' li sama pilin 'ona'.  
taso pilin 'leko' li pilin sona ala.
mi sona e ni: jan Sonja li ante e nimi pi tenpo pini.  mi wile sona e nimi ni pi tenpo pini.  jan 
seme li ken pana e sona pi nimi pi tenpo pini? ona li ken, la mi pilin pona.
lipu Omniglot li lon ni: http://www.omniglot.com/babel/tokipona.htm
en, jan seme li pali sitelen e toki-pona kepeken sitelen pi sitelen Inli ala?  mi sona e ni: jan 
wan li sitelen e toki-pona kepeken sitelen Anku.  jan seme li sitelen kepeken sitelen ante?
*kasema 053106





