wan tan toki awen: nasin ni la jan li wan e meli e mije.

wan pi nanpa wan.

tenpo ni la, jan lawa pi nasin sewi li pana e sike pi kiwen jelo tawa mije. (jan lawa pi nasin sewi li pona e sike pi kiwen jelo.) mije li pana e ona tawa meli ona. mije li toki e ni:

mi [nimi mije] li wan e mi e sina [nimi meli]. tenpo pona la, tenpo ike la, tenpo suno la, tenpo pi anpa telo la, tenpo pi mani mute la, tenpo pi mani ala la, mi tawa lon poka sina. mi en sina li jo e kon wan e sijelo wan. mi toki lon e ni: tenpo ni la, tenpo ali la, mi pana e olin mi e pona mi tawa sina.

meli li toki sama tawa ona:

mi [nimi meli] li wan e mi e sina [nimi mije]. tenpo pona la, tenpo ike la, tenpo suno la, tenpo pi anpa telo la, tenpo pi mani mute la, tenpo pi mani ala la, mi tawa lon poka sina. mi en sina li jo e kon wan e sijelo wan. mi toki lon e ni: tenpo ni la, tenpo ali la, mi pana e olin mi e pona mi tawa sina.

wan pi nanpa tu.

tenpo ni la, jan lawa pi nasin sewi li toki e ni:

mi mute o toki tawa jan sewi!

jan mute li toki anu kalama musi e ni:

jan sewi Konsewi o weka e walo tan kon sewi.
jan sewi Suno o suno lon ali.
jan sewi Selisuli o pakala ala e ona tu.
jan sewi Kasimoku o suli e ona tu.
jan sewi Mun o, tenpo pimeja la o suno.
jan sewi Telosuli o, tawa lon telo suli sina la o pona.
jan sewi Kontawa o pana e kon tawa len ona. o lete e lawa ona tu.
jan sewi Makasisuli o pana e pimeja tawa ona tu.
o weka e ike tan ona tu.
jan sewi Kamapona o pana e pona tawa ona tu.
jan sewi Olinunpa pi sike pi kiwen jelo o wan e ona tu.
jan lili nasa en jan anpa nasa o lawa e ona tu tawa pona.
tenpo ni la ona tu li kama tawa wan lon olin.
mi mute li wile e ni: tenpo ni la, tenpo ali la, ona tu li pona ni.