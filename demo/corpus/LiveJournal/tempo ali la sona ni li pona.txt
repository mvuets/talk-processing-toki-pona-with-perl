tenpo ali la sona ni li pona

tenpo pini suli, la jan lawa ma Salamo li lon.
jan Salamo li jan sona sewi. taso ona li wile jo e sona sin.

jan Salamo li jo e jan sona mute.
jan Penaja li jan pi jan mute ni.
jan Salamo li toki e ni tawa jan Penaja:
    jan pona o tawa.
    o kama jo e ijo toki sona.
    tenpo ali la ijo ni li sona.
    tenpo pona en tenpo ike la ni li sona.
    tenpo pini en tenpo kama la ni li sona.

jan Salamo li pilin e ni: jan Penaja li kama jo e ala.

jan Penaja li tawa li lukin lon ali.
tenpo suli la jan Penaja li lukin wile.
pini la ona kama lon jan Salamo.

jan Salamo li toki e ni:
    jan pona o, kama pona.
    o pilin pona, o pilin ala ike.
    mi sona e ni: sina kama jo e ala.
    o awen. o moku.

taso jan Penaja li pana e luka ona lon sewi.
ona li jo e sike lon palisa luka.
jan Penaja li toki e ni:
    a! mi jo e ijo toki sona.
    tenpo ali la ijo sona ni li pona.
    taso sina wile ala jo e ni.
    pilin ike la ni li pana e pilin pona.
    taso pilin pona la ni li pana e pilin ike.

jan lawa ma Salamo li kama jo e sike.
sike ni li jo e sitelen toki.
ona li toki e ni:
    ni kin li kama lon ala.